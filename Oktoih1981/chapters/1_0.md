<<1>>

=Ѻ҆КТѠ́ИХЪ=

си́рѣчь

=Ѻ҆СМОГЛА́СНИКЪ=

гла́сы а҃‑д҃

~Москва̀ , ~Моско́вскаѧ ~Патриархі́ѧ, ҂ацп҃а

<<2>>

По благословению Святейшего Патриарха Московского и Всея Руси Алексия ІІ

Свято-Успенский Псково-Печерский монастырь. Издательский отдел Московского
Патриархата[[Опущены при оцифровке тексты чинов: малой вечерни, великой вечерни,
бденной, полиелейной, шестеричной служб, утрени без бдения. Найти можно в
Типиконе.]]

<<21>>

=Кни́га моле́бна=

=съ бг҃омъ ст҃ы́мъ ѻ҆смогла́сника, содержа́щаѧ въ себѣ̀ подоба́ющее
возслѣ́дованїе воскрⷭ҇ныѧ слꙋ́жбы ѻ҆смѝ гласѡ́въ съ шестїю̀ дне́й=

=ГЛА́СЪ А҃=

=+Въ сꙋббѡ́тꙋ ве́чера, на ма́лѣй вече́рни+,=

=на= ~Гдⷭ҇и воззва́хъ, =поста́вимъ стїхѡ́въ д҃: и҆ пое́мъ стїхи̑ры воскрⷭ҇ны
ѻ҆смогла́сника г҃, повторѧ́юще а҃-й сті́хъ, гла́съ а҃. Творе́нїе прпⷣбнагѡ
ѻ҆тца̀ на́шегѡ і҆ѡа́нна дамаски́на=

=Сті́хъ: Ѿ= стра́жи ᲂу҆́треннїѧ до но́щи, ѿ стра́жи ᲂу҆́треннїѧ, да ᲂу҆пова́етъ
і҆и҃ль на гдⷭ҇а.

~Вечє́рнїѧ на́шѧ мл҃твы, прїимѝ ст҃ы́й гдⷭ҇и, и҆ пода́ждь на́мъ ѡ҆ставле́нїе
грѣхѡ́въ, ꙗ҆́кѡ є҆ди́нъ є҆сѝ ꙗ҆вле́й въ мі́рѣ воскрⷭ҇нїе.

~Ѡ҆быди́те лю́дїе сїѡ́нъ, и҆ ѡ҆б̾ими́те є҆го̀, и҆ дади́те сла́вꙋ въ не́мъ
воскрⷭ҇шемꙋ и҆з̾ ме́ртвыхъ: ꙗ҆́кѡ то́й є҆́сть бг҃ъ на́шъ, и҆збавле́й на́съ ѿ
беззако́нїй на́шихъ.

~Прїиди́те лю́дїе, воспои́мъ и҆ поклони́мсѧ хрⷭ҇тꙋ̀, сла́вѧще є҆гѡ̀ и҆з̾
ме́ртвыхъ воскрⷭ҇нїе: ꙗ҆́кѡ то́й є҆́сть бг҃ъ на́шъ, ѿ пре́лести вра́жїѧ мі́ръ
и҆збавле́й.

=Сла́ва, и҆ ны́нѣ: бг҃оро́диченъ догма́тїкъ:=

~Двⷭ҇твенное торжество̀ дне́сь бра́тїе, да взыгра́етсѧ тва́рь, да ликовствꙋ́етъ
человѣ́чество: созва́ бо на́съ <<22>> ст҃а́ѧ бцⷣа, нескве́рное сокро́вище
двⷭ҇тва: слове́сный втора́гѡ а҆да́ма ра́й: храни́лище соедине́нїѧ двꙋ̀
є҆стєствꙋ̀: торжество̀ спаси́тельнагѡ примире́нїѧ: черто́гъ, въ не́мже сло́во
ᲂу҆невѣ́стивый пло́ть вои́стиннꙋ: ле́гкїй ѻ҆́блакъ, и҆́же над̾ херꙋві́мы
сꙋ́щаго, съ тѣ́ломъ носи́вшїй. тоѧ̀ мл҃твами хрⷭ҇тѐ бж҃е сп҃сѝ дꙋ́шы на́шѧ.

=Та́же,= ~Свѣ́те ти́хїй: =Прокі́менъ:= ~Гдⷭ҇ь воцр҃и́сѧ: со стїхѝ є҆гѡ̀. =И҆
по= ~Сподо́би гдⷭ҇и въ ве́черъ се́й: =І҆ере́й є҆ктенїѝ не глаго́летъ, но пое́мъ
на стїхо́внѣ стїхи́рꙋ воскрⷭ҇нꙋ:=

~Стрⷭ҇тїю твое́ю хрⷭ҇тѐ ѿ страсте́й свободи́хомсѧ, и҆ воскрⷭ҇нїемъ твои́мъ и҆з̾
и҆стлѣ́нїѧ и҆зба́вихомсѧ, гдⷭ҇и сла́ва тебѣ̀.

=И҆ и҆́ны стїхи̑ры прест҃ы́ѧ бцⷣы. Подо́бенъ:= ~Нбⷭ҇ныхъ чинѡ́въ:

=Сті́хъ:= ~Помѧнꙋ̀ и҆́мѧ твоѐ во всѧ́комъ ро́дѣ и҆ ро́дѣ.

~Препросла́влена є҆сѝ въ ро́дѣ родѡ́въ, дв҃о мт҃и ѻ҆трокови́це бцⷣе мр҃і́е,
мі́ра предста́тельство, ро́ждши пло́тїю сн҃а безнача́льнагѡ ѻ҆ц҃а̀,
соприсносꙋ́щна же дх҃ꙋ вои́стиннꙋ: є҆го́же молѝ сп҃сти́сѧ на́мъ.

=Сті́хъ:= ~Слы́ши дщѝ и҆ ви́ждь, и҆ приклонѝ ᲂу҆́хо твоѐ.

~Содержи́мїи скорбьмѝ ненача́емыми чⷭ҇таѧ, тѧ̀ предста́тельство є҆ди́но и҆мꙋ́ще
дв҃о, вопїе́мъ бл҃года́рнѡ: сп҃си́ ны всест҃а́ѧ бг҃оневѣ́стнаѧ: ты́ бо є҆сѝ
мі́ра прибѣ́жище, и҆ застꙋпле́нїе ро́да на́шегѡ.

=Сті́хъ:= ~Лицꙋ̀ твоемꙋ̀ помо́лѧтсѧ бога́тїи лю́дстїи.

~Ѡ҆бнови́сѧ мі́ръ въ ржⷭ҇твѣ̀ твое́мъ бг҃ороди́тельнице ѻ҆трокови́це, вѣ́рныхъ
сп҃се́нїе, и҆ неꙋсыпа́емаѧ предста́тельнице бл҃гоче́стнѡ молѧ́щихъ тѧ̀
пречⷭ҇таѧ, не преста́й молѧ́щи прилѣ́жнѡ ѡ҆ всѣ́хъ пою́щихъ тѧ̀.

=Сла́ва, и҆ ны́нѣ: догма́тїкъ, гла́съ то́йже:=

~Ѻ҆́блакъ тѧ̀ свѣ́та присносꙋ́щнагѡ дв҃о, прⷪ҇ро́къ и҆менова̀: и҆з̾ тебе́ бо
ꙗ҆́кѡ до́ждь на рꙋно̀ сше́дъ сло́во ѻ҆́ч҃ее, и҆ и҆з̾ тебѐ возсїѧ́вый, мі́ръ
просвѣтѝ, пре́лесть ᲂу҆празднѝ хрⷭ҇то́съ бг҃ъ на́шъ. того̀ молѧ́щи прилѣ́жнѡ
<<23>> прест҃а́ѧ, мо́лимсѧ, не преста́й ѡ҆ на́съ, и҆̀же и҆́стиннꙋю бцⷣꙋ
и҆сповѣ́дающихъ тѧ̀.

=Та́же:= ~Ны́нѣ ѿпꙋща́еши: Т=рист҃о́е. по= ~Ѻ҆́ч҃е на́шъ: =тропа́рь воскрⷭ҇ный.
Сла́ва, и҆ ны́нѣ, бг҃оро́диченъ є҆гѡ̀. Є҆ктенїа̀ ма́лаѧ, и҆ ѿпꙋ́стъ.=

=+Въ сꙋббѡ́тꙋ на вели́цѣй вече́рни+,=

=по предначина́тельномъ ѱалмѣ̀, ѻ҆бы́чное стїхосло́вїе ѱалти́рѧ. На= ~Гдⷭ҇и
воззва́хъ, =поста́вимъ стїхѡ́въ і҃: и҆ пое́мъ стїхи̑ры воскрⷭ҇ны ѻ҆смогла́сника
г҃, и҆ а҆нато́лїевы д҃, и҆ мине́и г҃, и҆лѝ ѕ҃. А҆́ще пра́зднꙋемый ст҃ы́й:
Сла́ва, мине́и: И҆ ны́нѣ, бг҃оро́диченъ а҃-й, гла́са.=

=Стїхи̑ры воскрⷭ҇ны ѻ҆смогла́сника, гла́съ а҃=

=Сті́хъ:= ~И҆зведѝ и҆з̾ темни́цы дꙋ́шꙋ мою̀, и҆сповѣ́датисѧ и҆́мени твоемꙋ̀.

~Вечє́рнїѧ на́шѧ мл҃твы прїимѝ ст҃ы́й гдⷭ҇и, и҆ пода́ждь на́мъ ѡ҆ставле́нїе
грѣхѡ́въ, ꙗ҆́кѡ є҆ди́нъ є҆сѝ ꙗ҆вле́й въ мі́рѣ воскрⷭ҇нїе.

=Сті́хъ:= ~Менѐ ждꙋ́тъ првⷣницы, до́ндеже возда́си мнѣ̀.

~Ѡ҆быди́те лю́дїе сїѡ́нъ, и҆ ѡ҆б̾ими́те є҆го̀, и҆ дади́те сла́вꙋ въ не́мъ
воскрⷭ҇шемꙋ и҆з̾ ме́ртвыхъ: ꙗ҆́кѡ то́й є҆́сть бг҃ъ на́шъ, и҆збавле́й на́съ ѿ
беззако́нїй на́шихъ.

=Сті́хъ:= ~И҆з̾ глꙋбины̀ воззва́хъ къ тебѣ̀ гдⷭ҇и, гдⷭ҇и, ᲂу҆слы́ши гла́съ
мо́й.

~Прїиди́те лю́дїе, воспои́мъ, и҆ поклони́мсѧ хрⷭ҇тꙋ̀, сла́вѧще є҆гѡ̀ и҆з̾
ме́ртвыхъ воскрⷭ҇нїе: ꙗ҆́кѡ то́й є҆́сть бг҃ъ на́шъ, ѿ пре́лести вра́жїѧ мі́ръ
и҆збавле́й.

=И҆́ны стїхи̑ры а҆нато́лїевы, гла́съ а҃=

=Сті́хъ:= ~Да бꙋ́дꙋтъ ᲂу҆́ши твоѝ, вне́млющѣ гла́сꙋ моле́нїѧ моегѡ̀.

~Весели́тесѧ нб҃са̀, вострꙋби́те ѡ҆снова̑нїѧ землѝ, возопі́йте го́ры весе́лїе:
се́ бо є҆мманꙋ́илъ грѣхѝ на́шѧ на крⷭ҇тѣ̀ пригвоздѝ, и҆ живо́тъ даѧ́й, сме́рть
ᲂу҆мертвѝ, а҆да́ма воскр҃си́вый, ꙗ҆́кѡ чл҃вѣколю́бецъ. <<24>>

=Сті́хъ:= ~А҆́ще беззакѡ́нїѧ на́зриши гдⷭ҇и, гдⷭ҇и, кто̀ постои́тъ; ꙗ҆́кѡ ᲂу҆
тебѐ ѡ҆чище́нїе є҆́сть.

~Пло́тїю во́лею распе́ншагосѧ на́съ ра́ди, пострада́вша и҆ погребе́нна, и҆
воскрⷭ҇ша и҆з̾ ме́ртвыхъ, воспои́мъ глаго́люще: ᲂу҆твердѝ правосла́вїемъ цр҃ковь
твою̀ хрⷭ҇тѐ, и҆ ᲂу҆мирѝ жи́знь на́шꙋ, ꙗ҆́кѡ бл҃гъ и҆ чл҃вѣколю́бецъ.

=Сті́хъ:= ~И҆́мене ра́ди твоегѡ̀, потерпѣ́хъ тѧ̀ гдⷭ҇и, потерпѣ̀ дꙋша̀ моѧ̀ въ
сло́во твоѐ, ᲂу҆пова̀ дꙋша̀ моѧ̀ на гдⷭ҇а.

~Живопрїе́мномꙋ твоемꙋ̀ гро́бꙋ предстоѧ́ще недосто́йнїи, славосло́вїе
прино́симъ неизрече́нномꙋ твоемꙋ̀ бл҃гоꙋтро́бїю, хрⷭ҇тѐ бж҃е на́шъ: ꙗ҆́кѡ крⷭ҇тъ
и҆ сме́рть прїѧ́лъ є҆сѝ безгрѣ́шне, да мі́рови да́рꙋеши воскрⷭ҇нїе, ꙗ҆́кѡ
чл҃вѣколю́бецъ.

=Сті́хъ: Ѿ= стра́жи ᲂу҆́треннїѧ до но́щи, ѿ стра́жи ᲂу҆́треннїѧ, да ᲂу҆пова́етъ
і҆и҃ль на гдⷭ҇а.

~И҆́же ѻ҆ц҃ꙋ̀ собезнача́льна и҆ соприсносꙋ́щна сло́ва, ѿ дв҃и́ческа чре́ва
произше́дшаго неизрече́ннѡ, и҆ крⷭ҇тъ и҆ сме́рть на́съ ра́ди во́лею прїе́мшаго,
и҆ воскрⷭ҇ша во сла́вѣ, воспои́мъ глаго́люще: живода́вче гдⷭ҇и сла́ва тебѣ̀,
сп҃се дꙋ́шъ на́шихъ.

=И҆́ны стїхи̑ры прест҃ѣ́й бцⷣѣ, творе́нїе па́ѵла а҆морре́йскагѡ, поє́мыѧ
и҆дѣ́же нѣ́сть мине́и, и҆лѝ на лїті́и. [Вѣ́домо ᲂу҆́бѡ бꙋ́ди ꙗ҆́кѡ въ
гре́ческихъ прево́дѣхъ си́хъ стїхи́ръ на рѧдꙋ̀ нѣ́сть.]=

=Стїхи̑ры, гла́съ а҃. Подо́бенъ:= ~Нбⷭ҇ныхъ чинѡ́въ.

=Сті́хъ:= ~Ꙗ҆́кѡ ᲂу҆ гдⷭ҇а млⷭ҇ть, и҆ мно́гое ᲂу҆ негѡ̀ и҆збавле́нїе: и҆ то́й
и҆зба́витъ і҆и҃лѧ ѿ всѣ́хъ беззако́нїй є҆гѡ̀.

~Ст҃ѣ́йшаѧ ст҃ы́хъ всѣ́хъ си́лъ, чⷭ҇тнѣ́йшаѧ всѧ́кїѧ тва́ри, бцⷣе влⷣчце мі́ра,
сп҃сѝ на́съ ꙗ҆́же сп҃са ро́ждшаѧ, ѿ всѣ́хъ прегрѣше́нїй, и҆ болѣ́зней и҆ бѣ́дъ,
мл҃твами твои́ми.

=Сті́хъ:= ~Хвали́те гдⷭ҇а всѝ ꙗ҆зы́цы, похвали́те є҆го̀ всѝ лю́дїе.

~Ꙗ҆́же бл҃гоꙋтро́бїѧ две́ре, смире́ннꙋю мою̀ дꙋ́шꙋ да не пре́зриши, вѣ́рнѡ
молю́ тѧ ѻ҆трокови́це: но ᲂу҆ще́дри вско́рѣ, и҆ сп҃сѝ ю҆̀ ѿ пꙋчи́ны согрѣше́нїй
мои́хъ, и҆ ѡ҆бно́вльши бл҃года́ть твою̀ на мнѣ̀, просвѣтѝ дв҃о чⷭ҇таѧ. <<25>>

=Сті́хъ:= ~Ꙗ҆́кѡ ᲂу҆тверди́сѧ млⷭ҇ть є҆гѡ̀ на на́съ, и҆ и҆́стина гдⷭ҇нѧ
пребыва́етъ во вѣ́къ.

~Ты̀ бг҃а человѣ́кѡмъ соедини́ла є҆сѝ влⷣчце: ты̀ ме́ртвеное сꙋщество̀ возвела̀
є҆сѝ є҆ди́на, къ бж҃е́ственномꙋ нетлѣ́нїю: ты̀ земны̑мъ сп҃се́нїе и҆сточи́ла
є҆сѝ: ты̀ бцⷣе, свободѝ на́съ ѿ всѣ́хъ мꙋче́нїй.

=Сла́ва, мине́и. И҆ ны́нѣ, бг҃оро́диченъ:=

~Всемі́рнꙋю сла́вꙋ, ѿ человѣ̑къ прозѧ́бшꙋю, и҆ влⷣкꙋ ро́ждшꙋю, нбⷭ҇нꙋю две́рь
воспои́мъ мр҃і́ю дв҃ꙋ, безпло́тныхъ пѣ́снь, и҆ вѣ́рныхъ ᲂу҆добре́нїе: сїѧ́ бо
ꙗ҆ви́сѧ нб҃о, и҆ хра́мъ бжⷭ҇тва̀: сїѧ̀ прегражде́нїе вражды̀ разрꙋши́вши, мі́ръ
введѐ, и҆ црⷭ҇твїе ѿве́рзе. сїю̀ ᲂу҆́бѡ и҆мꙋ́ще вѣ́ры ᲂу҆твержде́нїе, побо́рника
и҆́мамы и҆з̾ неѧ̀ ро́ждшагосѧ гдⷭ҇а. дерза́йте ᲂу҆́бѡ, дерза́йте лю́дїе бж҃їи:
и҆́бо то́й побѣди́тъ врагѝ, ꙗ҆́кѡ всеси́ленъ.

=Вхо́дъ.= ~Свѣ́те ти́хїй: =По вхо́дѣ же положи́въ ᲂу҆чине́нный мона́хъ
ѻ҆бы́чный покло́нъ предстоѧ́телю, пое́тъ дневны́й прокі́менъ:= ~Гдⷭ҇ь воцр҃и́сѧ,
въ лѣ́потꙋ ѡ҆блече́сѧ. =Сті́хъ:= ~Ѡ҆блече́сѧ гдⷭ҇ь въ си́лꙋ, и҆ препоѧ́сасѧ.
=Сті́хъ:= ~И҆́бо ᲂу҆твердѝ вселе́ннꙋю, ꙗ҆́же не подви́житсѧ. =Сті́хъ:= ~До́мꙋ
твоемꙋ̀ подоба́етъ ст҃ы́нѧ гдⷭ҇и, въ долготꙋ̀ дні́й.

=Та́же ѻ҆бы́чнаѧ є҆ктенїа̀.= ~Сподо́би гдⷭ҇и: ~И҆спо́лнимъ вече́рнюю. =И҆
прѡ́чаѧ. И҆ по возгла́сѣ пое́мъ самогла́снꙋ стїхи́рꙋ ст҃а́гѡ ѻ҆би́тели: лїті́ю
творѧ́ще въ притво́рѣ, на не́йже пое́мъ стїхи̑ры па́ѵла а҆морре́йскагѡ, и҆лѝ
что̀ настоѧ́тель и҆зво́литъ.=

=По ѻ҆бы́чныхъ же мл҃твахъ вхо́димъ во хра́мъ, пою́ще стїхи́рꙋ, гла́съ а҃:=

~Стрⷭ҇тїю твое́ю хрⷭ҇тѐ, ѿ страсте́й свободи́хомсѧ, и҆ воскрⷭ҇нїемъ твои́мъ
и҆з̾ и҆стлѣ́нїѧ и҆зба́вихомсѧ, гдⷭ҇и сла́ва тебѣ̀.

=И҆́ны стїхи̑ры, по а҆лфави́тꙋ=

=Сті́хъ:= ~Гдⷭ҇ь воцр҃и́сѧ, въ лѣ́потꙋ ѡ҆блече́сѧ.

~Да ра́дꙋетсѧ тва́рь, нб҃са̀ да веселѧ́тсѧ, рꙋка́ми да воспле́щꙋть ꙗ҆зы́цы съ
весе́лїемъ: хрⷭ҇то́съ бо сп҃съ на́шъ, <<26>> на крⷭ҇тѣ̀ пригвоздѝ грѣхѝ на́шѧ:
и҆ сме́рть ᲂу҆мертви́въ живо́тъ на́мъ дарова̀, па́дшаго а҆да́ма всеро́днаго
воскр҃си́вый, ꙗ҆́кѡ чл҃вѣколю́бецъ.

=Сті́хъ:= ~И҆́бо ᲂу҆твердѝ вселе́ннꙋю, ꙗ҆́же не подви́житсѧ.

~Цр҃ь сы́й нб҃сѐ и҆ землѝ непостижи́ме, во́лею распѧ́лсѧ є҆сѝ за чл҃вѣколю́бїе.
є҆го́же а҆́дъ срѣ́тъ до́лѣ, ѡ҆горчи́сѧ, и҆ пра́ведныхъ дꙋ́шы прїе́мшѧ
возра́довашасѧ: а҆да́мъ же, ви́дѣвъ тѧ̀ зижди́телѧ въ преиспо́днихъ, воскр҃се. Ѽ
чꙋдесѐ! ка́кѡ сме́рти вкꙋсѝ всѣ́хъ жи́знь; но ꙗ҆́коже восхотѣ̀ мі́ръ просвѣти́ти
зовꙋ́щїй, и҆ глаго́лющїй: воскр҃сы́й и҆з̾ ме́ртвыхъ, гдⷭ҇и сла́ва тебѣ̀.

=Сті́хъ:= ~До́мꙋ твоемꙋ̀ подоба́етъ ст҃ы́нѧ гдⷭ҇и, въ долготꙋ̀ дні́й.

~Жены̀ мѷронѡ́сицы, мѵ́ра носѧ́ща, со тща́нїемъ и҆ рыда́нїемъ гро́ба твоегѡ̀
достиго́ша, и҆ не ѡ҆брѣ́тшѧ пречⷭ҇тагѡ тѣ́ла твоегѡ̀, ѿ а҆́гг҃ла же ᲂу҆вѣ́дѣвшѧ
но́вое и҆ пресла́вное чꙋ́до, а҆пⷭ҇лѡмъ глаго́лахꙋ: воскр҃се гдⷭ҇ь подаѧ̀ мі́рови
ве́лїю млⷭ҇ть.

=Сла́ва, мине́и, а҆́ще и҆́мать. А҆́ще ли нѣ́сть:=

=Сла́ва, и҆ ны́нѣ, бг҃оро́диченъ:=

~Сѐ и҆спо́лнисѧ и҆са́їино прорече́нїе, дв҃а бо родила̀ є҆сѝ, и҆ по ржⷭ҇твѣ̀
ꙗ҆́кѡ пре́жде ржⷭ҇тва̀ пребыла̀ є҆сѝ: бг҃ъ бо бѣ̀ рожде́йсѧ, тѣ́мже и҆
꙾є҆стєства̀ новопресѣчѐ꙾[[꙾є҆стество̀ новопремѣни́сѧ꙾]]. но ѽ бг҃ома́ти,
молє́нїѧ твои́хъ рабѡ́въ, въ твое́мъ хра́мѣ приноси̑маѧ тебѣ̀ не пре́зри: но
ꙗ҆́кѡ бл҃гоꙋтро́бнаго твои́ма рꙋка́ма носѧ́щи, на твоѧ̑ рабы̑ ᲂу҆милосе́рдисѧ,
и҆ молѝ сп҃сти́сѧ дꙋша́мъ на́шымъ.

=Та́же:= ~Ны́нѣ ѿпꙋща́еши: Т=рист҃о́е. По= ~Ѻ҆́ч҃е на́шъ:

=Тропа́рь воскрⷭ҇ный, гла́съ а҃:=

~Ка́мени запеча́танꙋ ѿ і҆ꙋдє́й, и҆ во́инѡмъ стрегꙋ́щымъ пречⷭ҇тое тѣ́ло твоѐ,
воскрⷭ҇лъ є҆сѝ тридне́вный сп҃се, да́рꙋѧй мі́рови жи́знь. сегѡ̀ ра́ди си̑лы
нбⷭ҇ныѧ вопїѧ́хꙋ тѝ, жизнода́вче: сла́ва воскрⷭ҇нїю твоемꙋ̀ хрⷭ҇тѐ: сла́ва
црⷭ҇твїю твоемꙋ̀: сла́ва смотре́нїю твоемꙋ̀, є҆ди́не чл҃вѣколю́бче. <<27>>

=Бг҃оро́диченъ:= ~Гаврїи́лꙋ вѣща́вшꙋ тебѣ̀, дв҃о, ра́дꙋйсѧ, со стра́хомъ
воплоща́шесѧ всѣ́хъ влⷣка, въ тебѣ̀ ст҃ѣ́мъ кївѡ́тѣ, ꙗ҆́коже речѐ првⷣный дв҃дъ:
ꙗ҆ви́ласѧ є҆сѝ ши́ршаѧ нб҃съ, поноси́вши зижди́телѧ твоего̀. сла́ва все́льшемꙋсѧ
въ тѧ̀: сла́ва проше́дшемꙋ и҆з̾ тебѐ: сла́ва свободи́вшемꙋ на́съ ржⷭ҇тво́мъ
твои́мъ.

=То́йже тропа́рь и҆ на= ~Бг҃ъ гдⷭ҇ь: =И҆ про́чее послѣ́дованїе.=

=+Въ сꙋббѡ́тꙋ на повече́рїи+,=

=глаго́летъ і҆ере́й:= ~Бл҃гослове́нъ бг҃ъ на́шъ: =И҆ мы̀: Сла́ва тебѣ̀, бж҃е
на́шъ, сла́ва тебѣ̀.= ~Цр҃ю̀ нбⷭ҇ный: Т=рист҃о́е. И҆ по= ~Ѻ҆́ч҃е на́шъ: ~Гдⷭ҇и
поми́лꙋй, =в҃і. Сла́ва, и҆ ны́нѣ:= ~Прїиди́те, поклони́мсѧ: =три́жды. Ѱало́мъ
н҃:= ~Поми́лꙋй мѧ̀ бж҃е: =Ѱало́мъ ѯ҃ѳ:= ~Бж҃е, въ по́мощь мою̀ вонмѝ: =Ѱало́мъ
рм҃в:= ~Гдⷭ҇и, ᲂу҆слы́ши мл҃твꙋ мою̀: =Посе́мъ:= ~Сла́ва въ вы́шнихъ бг҃ꙋ:
~Гдⷭ҇и, прибѣ́жище бы́лъ є҆сѝ на́мъ: ~Сподо́би гдⷭ҇и, въ но́щь сїю̀: Т=а́же:=
~Вѣ́рꙋю во є҆ди́наго бг҃а: =Посе́мъ пое́мъ канѡ́нъ прест҃ѣ́й бцⷣѣ, гла́съ а҃.=

=+Пѣ́снь а҃+=

=І҆рмо́съ:= Го́рькїѧ рабо́ты и҆зба́вльсѧ і҆и҃ль, непроходи́мое про́йде ꙗ҆́кѡ
сꙋ́шꙋ, врага̀ зрѧ̀ потоплѧ́ема, пѣ́снь ꙗ҆́кѡ бл҃годѣ́телю пое́тъ бг҃ꙋ,
чꙋдодѣ́ющемꙋ мы́шцею высо́кою, ꙗ҆́кѡ просла́висѧ.

=Припѣ́въ:= ~Прест҃а́ѧ бцⷣе сп҃сѝ на́съ.

~Оу҆жасо́шасѧ стра́хомъ всецр҃и́це а҆́гг҃льскаѧ чинонача̑лїѧ, хва́лѧще тѧ̀:
пое́тъ же бл҃гости ра́ди всѧ́къ ᲂу҆́мъ, ꙗ҆́кѡ мт҃рь зижди́телѧ: похвалы́ бо
всѧ́кїѧ превозшла̀ є҆сѝ чи́нъ, хрⷭ҇та̀ ро́ждши.

~Лю́тыми напа́стьми томи́мь, и҆ ѿ вра̑гъ стꙋжа́емь ѻ҆каѧ́нный, съ пла́чемъ
приглаша́ю: свы́ше мнѣ̀ прострѝ <<28>> пребога́таѧ рꙋ́кꙋ твою̀, и҆збавлѧ́ющи
мѧ̀, и҆ безбѣ́днѡ пожи́ти сподо́би мл҃твами твои́ми.

=Сла́ва:= ~Дꙋшѝ та̑йнаѧ прегрѣшє́нїѧ, лѣчбо́ю млⷭ҇рдїѧ и҆сцѣлѝ, и҆ ᲂу҆тишѝ
плотско́е стремле́нїе бцⷣе: и҆ врагѡ́въ кѡ́пїѧ и҆ стрѣ́лы возвра́щши, крѣ́пкѡ въ
сердца̀ и҆́хъ вонзѝ.

=И҆ ны́нѣ:= ~Па́жить дре́внюю потребѝ чл҃вѣкоꙋбі́йственнꙋю, ᲂу҆тро́ба дв҃и́ча
хрⷭ҇та̀ ро́ждши: тѣ́мже всѧ̀ тва́рь ра́дꙋетсѧ ны́нѣ, пречⷭ҇таѧ, ꙗ҆́кѡ
ѡ҆жи́вльшисѧ: и҆ согла́снѡ воспѣва́етъ твоего̀ сн҃а и҆ бг҃а.

=+Пѣ́снь г҃+=

=І҆рмо́съ:= Не мꙋ́дростїю и҆ бога́тствомъ да хва́литсѧ сме́ртный свои́мъ, но
вѣ́рою гдⷭ҇нею, правосла́внѡ взыва́ѧ хрⷭ҇тꙋ̀ бг҃ꙋ, и҆ поѧ̀ при́снѡ: на ка́мени
твои́хъ за́повѣдей ᲂу҆тверди́ мѧ влⷣко.

~І҆а́кѡвъ вели́кїй на пꙋтѝ спѧ̀ и҆ногда̀, низходѧ́щыѧ свы́ше лѣ́ствицею, дв҃о,
на зе́млю а҆́гг҃лы ви́дѧ, дивлѧ́шесѧ: и҆ возбнꙋ́въ, прописа̀ ꙗ҆́вѣ две́рь тѧ̀
нбⷭ҇нꙋю.

~Вре́меннымъ ᲂу҆держа́нїемъ, въ напа̑сти вве́рженъ ѻ҆каѧ́нный а҆́зъ, и҆ бꙋ́рѧми
напа́стными томи́мь, ᲂу҆вы̀ мнѣ̀, вопїю̀: ꙗ҆́же бг҃а ро́ждшаѧ, и҆ возне́сшаѧ
ро́гъ на́шъ, сп҃си́ мѧ мл҃твами твои́ми.

=Сла́ва:= ~Съ нб҃сѐ рꙋ́кꙋ крѣ́пкꙋю просте́ръ, ѽ всѣ́хъ цр҃ю̀ хрⷭ҇тѐ,
чꙋ́вственныхъ и҆ мы́сленныхъ, і҆и҃се мо́й, главы̑ врагѡ́въ под̾ но́зѣ положѝ,
бцⷣꙋ мт҃рь твою̀ вѣ́рнѡ проповѣ́дающихъ.

=И҆ ны́нѣ:= ~І҆са́їѧ дре́вле, ѡ҆чи́щсѧ ᲂу҆́глемъ дх҃а, ѿ твоеѧ̀ ᲂу҆тро́бы ꙗ҆́вѣ
пребога́таѧ дв҃о, сн҃ꙋ взыва́ше роди́тисѧ: є҆го́же въ послѣ̑днѧѧ времена̀, менѐ
ра́ди, без̾ мꙋ́жа родила́ є҆си.

=+Пѣ́снь д҃+=

=І҆рмо́съ:= Слы́ша дре́вле а҆ввакꙋ́мъ хрⷭ҇тѐ чꙋ́дный тво́й слꙋ́хъ, и҆ стра́хомъ
взыва́ше: ѿ ю҆́га бг҃ъ прїи́детъ, и҆ ст҃ы́й ѿ горы̀ прїѡсѣне́нныѧ ча́щи, сп҃стѝ
пома̑занныѧ: сла́ва си́лѣ твое́й гдⷭ҇и. <<29>>

~Тебѐ ꙗ҆́кѡ сꙋ́щꙋю въ жена́хъ краснꙋ̀ и҆ прече́стнꙋ, ꙗ҆́кѡ и҆з̾ пꙋсты́ни
восходѧ́щꙋ, и҆ ѻ҆́трасль хрⷭ҇та̀ на рꙋкꙋ̑ носѧ́щꙋ, мт҃и бж҃їѧ, проѡбража́ше
мїронача́льникъ вопїѧ̀: сла́ва си́лѣ твое́й гдⷭ҇и.

~Приклонѝ мѝ ᲂу҆́хо твоѐ бл҃га́ѧ, и҆ ви́ждь моѐ ѡ҆ѕлобле́нїе, и҆ бѣ́дъ
ᲂу҆множе́нїе: къ тебѣ́ бо влⷣчце, дꙋше́вное ѻ҆́ко просте́ръ, и҆ съ пла́чемъ
колѣ̑на прикло́нь, ны́нѣ молю̀ вопїѧ̀: ᲂу҆ста́ви мѝ напа́стей смꙋще́нїе.

=Сла́ва:= ~Стѣ́нꙋ тѧ̀ неѡбори́мꙋю вѣ́дый, привлече́нъ мольбо́ю, тво́й ра́бъ
ны́нѣ къ тебѣ̀ прибѣга́ю, и҆ стрѣ́лы вра̑жїѧ, ꙗ҆́кѡ младе́нческїѧ вмѣнѧ́ю
недѣ́йственны, ѽ пребога́таѧ! тѣ́мже и҆ ра́дꙋѧсѧ вопїю̀: сла́ва бг҃ома́ти,
ржⷭ҇твꙋ̀ твоемꙋ̀.

=И҆ ны́нѣ:= ~Си́ла вы́шнѧгѡ тѧ̀ дв҃о ѡ҆сѣнѝ наи́тїемъ бж҃е́ственнагѡ дх҃а: и҆
тогда̀ па́че є҆стества̀ всѧ́ческихъ гдⷭ҇ь, пло́ть и҆ дꙋ́шꙋ ѡ҆животвори́въ,
прїединѝ себѣ̀, пребы́въ въ то́мжде є҆стествѣ̀.

=+Пѣ́снь є҃+=

=І҆рмо́съ:= Свѣ́тъ тво́й незаходи́мый возсїѧ́й хрⷭ҇тѐ, въ сердца̀ вѣ́рнѡ
пою́щихъ тѧ̀, ми́ръ подава́ѧй на́мъ, па́че ᲂу҆ма̀. тѣ́мъ ѿ но́щи невѣ́дѣнїѧ ко
дню̀ свѣ́томъ твои́мъ текꙋ́ще, славосло́вимъ тѧ̀ чл҃вѣколю́бче.

~Бж҃е́ственнꙋю тѧ̀, прови́дѣвъ и҆ногда̀ данїи́лъ, несѣко́мꙋю го́рꙋ, препѣ́таѧ,
вопїѧ́ше проѧвле́ннѣ, ᲂу҆сѣщи́сѧ ѿ тебѐ ка́меню бг҃оро́дїѧ, хрⷭ҇тꙋ̀ сп҃сꙋ мі́ра:
є҆го́же вѣ́рнїи ны́нѣ чтꙋ́ще, восхвалѧ́емъ тѧ̀ бг҃оневѣ́сто.

~Напа́стьми ѻ҆каѧ́нный мно́гими па́дсѧ, съ болѣ́знїю и҆ пла́чемъ се́рдца
молѧ́сѧ, безстꙋ́днѡ слꙋжи́тель тво́й вопїю̀: и҆зба́ви бг҃ороди́тельнице, ѿ бѣ́дъ
ѡ҆держа́щихъ моѐ смире́нїе, и҆ весе́лїѧ мѧ̀ и҆спо́лни.

=Сла́ва:= ~Страсте́й мои́хъ свирѣ́пꙋю пꙋчи́нꙋ ᲂу҆ти́ши, крѣ́пкою твое́ю мл҃твою
бл҃га́ѧ, ꙗ҆́же страсте́й кромѣ̀ <<30>> ро́ждшаѧ хрⷭ҇та̀: ꙗ҆́кѡ да въ тишинѣ̀
дꙋшѝ ны́нѣ живы́й, про́чее жи́зни моеѧ̀, въ пѣ́снехъ воспѣва́ю тѧ̀.

=И҆ ны́нѣ:= ~Бг҃а ка́кѡ на рꙋкꙋ̀ но́сиши, рцы̀; и҆ ка́кѡ дои́ши, всѧ́чєскаѧ
рꙋко́ю содержа́щаго, ѽ дв҃о всебл҃же́ннаѧ, а҆́зъ, речѐ, чиста̀ пребыва́ю и҆ по
ржⷭ҇твѣ̀, хрⷭ҇та̀ бг҃а ро́ждши, а҆да́мовъ до́лгъ, и҆ прама́тернїй ѿе́мши.

=+Пѣ́снь ѕ҃+=

=І҆рмо́съ:= Ве́сь ѿ страсте́й безмѣ́рныхъ содержꙋ́сѧ, и҆ ки́томъ ѕѡ́лъ
сниспадо́хъ: но возведѝ и҆з̾ и҆стлѣ́нїѧ мѧ̀ бж҃е, ꙗ҆́коже пре́жде і҆ѡ́нꙋ, и҆
вѣ́рою безстра́стїе мѝ да́рꙋй, ꙗ҆́кѡ да во гла́сѣ хвале́нїѧ, и҆ сп҃се́нїѧ дх҃омъ
пожрꙋ́ ти.

~Сѣдѣ́нїѧ не ѿстꙋ́пль нѣ́дръ роди́телѧ, въ нѣ́дрѣхъ мт҃рнихъ сн҃ъ предлѣ́тный:
напослѣ́докъ же, и҆́же пре́жде вѣ̑къ сы́й со ѻ҆ц҃е́мъ, и҆з̾ ᲂу҆тро́бы дв҃ы
произы́де, всѧ̑ къ жи́зни безсме́ртнѣй возводѧ̀, неизрече́нною бл҃гостїю.

~Вери́гами свѧ́занъ вра́жїѧми ѿ ѡ҆ѕлобле́нїѧ, во а҆́дскїѧ верєѝ, ᲂу҆вы̀ мнѣ̀,
низверго́хсѧ: но предста́ни, съ нб҃сѐ ꙗ҆́вльшисѧ, бг҃оѻтрокови́це чи́стаѧ,
возставлѧ́ющи мѧ̀ твои́ми мл҃твами слꙋжи́телѧ твоего̀, и҆ рꙋ́кꙋ по́мощи да́ждь
пою́щемꙋ бж҃е́ственное твоѐ ржⷭ҇тво̀.

=Сла́ва:= ~Въ ро́въ поги́белей ѻ҆каѧ́нный впадо́хъ, и҆ ѕвѣ́рїе мно́зи
ѡ҆кроча́ютъ мѧ̀: но влⷣчце, мл҃твами твои́ми ка́мєнїѧ ѿвратѝ, и҆ невреди́ма
твоего̀ раба̀ соблюдѝ: ка́мень бо краеꙋго́льный, хрⷭ҇та̀ въ ложесна́хъ твои́хъ
носи́ла є҆сѝ.

=И҆ ны́нѣ:= ~Дре́вле прⷪ҇рѡ́къ бж҃е́ственныхъ ли́къ провозгласѝ дв҃о, ржⷭ҇тва̀
твоегѡ̀ ѡ҆́бразы: свѣ́телъ ѻ҆́блакъ тѧ̀, и҆ свѣ́щникъ, и҆ ста́мнꙋ, и҆ трапе́зꙋ,
и҆ нбⷭ҇нꙋю ро́сꙋ, хлѣ́бъ, ма́ннꙋ же и҆ две́рь, прⷭ҇то́лъ, и҆ пала́тꙋ, же́злъ,
ра́й, ꙗ҆́кѡ хрⷭ҇та̀ ро́ждшꙋю.

~Гдⷭ҇и поми́лꙋй, =три́жды. Сла́ва, и҆ ны́нѣ:=

=Сѣда́ленъ, гла́съ а҃:= ~Мт҃рь тѧ̀ бж҃їю свѣ́мы всѝ, дв҃ꙋ вои́стиннꙋ, и҆ по
ржⷭ҇твѣ̀ ꙗ҆́вльшꙋюсѧ, любо́вїю прибѣга́юще <<31>> къ твое́й бл҃гости: тебе́ бо
и҆́мамы грѣ́шнїи предста́тельницꙋ, и҆ тебѐ стѧжа́хомъ въ напа́стехъ сп҃се́нїе,
є҆ди́нꙋ всенепоро́чнꙋю.

=+Пѣ́снь з҃+=

=І҆рмо́съ:= Проидо́ша ꙗ҆́кѡ черто́гъ пе́щный пла́мень нестерпи́мый, и҆̀же за
бл҃гоче́стїе и҆ногда̀ ѻ҆́троцы ст҃і́и показа́вшесѧ ꙗ҆́вѣ, и҆ согла́снѡ
воспѣва́юще, пѣ́снь поѧ́хꙋ: ѻ҆тцє́въ бж҃е бл҃гослове́нъ є҆сѝ.

~Ше́ствꙋѧ превѣ́чный две́рьми непрохо́дными твои́ми всецр҃и́це, чи́ста твоѧ̑
зна́мєнїѧ и҆ цѣ́ла сохранѝ, чи́ста и҆ по ржⷭ҇твѣ̀. тѣ́мже вопїе́мъ: ѻ҆тє́цъ
на́шихъ бж҃е, бл҃гослове́нъ є҆сѝ.

~Въ пе́щь вве́рженъ седмочи́сленными пла́меньми ѡ҆палѧ́юсѧ ѿ дꙋшеꙋбі́йственныхъ
бѣ́дъ: но сама̀ ро́сꙋ мѝ ѡ҆дождѝ влⷣчце бл҃га́ѧ, твои́ми мольба́ми, да вопїю̀:
бл҃гослове́нъ бг҃ъ ѻ҆тє́цъ на́шихъ.

=Сла́ва:= ~Страстьмѝ престарѣ́всѧ, и҆ неѡсла́бными напа́стьми и҆ скорбьмѝ, и҆
доспѣ́въ къ за́падѡмъ житїѧ̀ моегѡ̀, добродѣ́телемъ неприча́стенъ, лѣ́ностїю
снѣде́нъ бы́въ, вопїю́ ти, влⷣчце: ᲂу҆тѣше́нїе земны̑мъ, поми́лꙋй мѧ̀!

=И҆ ны́нѣ:= ~Трⷪ҇цѣ во є҆ди́нствѣ правосла́внѡ слꙋжа́ще, тѧ̀ мт҃и дв҃о чⷭ҇таѧ,
ꙗ҆́кѡ бг҃а пло́тїю ро́ждшꙋю проповѣ́дающе земні́и, бж҃е́ственнѣ пое́мъ: ѻ҆тє́цъ
на́шихъ бж҃е, бл҃гослове́нъ є҆сѝ.

=+Пѣ́снь и҃+=

=І҆рмо́съ:= ~Чꙋ́да преесте́ственнагѡ показа̀ ѡ҆́бразъ, ѻ҆гнеро́снаѧ пе́щь
дре́вле: ѻ҆́гнь бо не ѡ҆палѝ ю҆́ныѧ дѣ́ти, хрⷭ҇то́во ꙗ҆влѧ́ѧ безсѣ́менное ѿ дв҃ы
бж҃е́ственное ржⷭ҇тво̀. тѣ́мъ воспѣва́юще воспои́мъ: да бл҃гослови́тъ тва́рь
всѧ̀ гдⷭ҇а, и҆ превозно́ситъ во всѧ̑ вѣ́ки.

~Сло́во всеи́стинное сщ҃е́нника воѡбразѝ ржⷭ҇тво̀ твоѐ, дв҃о: вои́стиннꙋ бо
родила́ є҆си сло́во бж҃їе, и҆ ложесна̀ не разве́рзе дв҃о, и҆́миже про́йде бг҃ъ.
тѣ́мъ ра́дꙋющесѧ бцⷣꙋ <<32>> тѧ̀ по до́лгꙋ согла́снѡ воспѣва́емъ, и҆
превозно́симъ чⷭ҇тꙋю во всѧ̑ вѣ́ки.

~Те́рнїе возра́стшее въ дꙋшѝ мое́й недѣ́йственно, бж҃е́ственнымъ ѻ҆гне́мъ
попалѝ пречⷭ҇таѧ, и҆ твои́ми мл҃твами на добродѣ́тєли возста́ви мѧ̀, твори́ти
плодоно́сїе хрⷭ҇тꙋ̀: и҆з̾ тебе́ бо цвѣ́тъ при́снѡ живы́й прора́стши, тва́рь всю̀
ᲂу҆красѝ. тѣ́мъ тѧ̀ бг҃ороди́тельницꙋ чⷭ҇тꙋю почита́емъ въ всѧ̑ вѣ́ки.

=Сла́ва:= ~И҆сцѣле́нїе въ лю́тыхъ бг҃ороди́тельнице, неболѣ́зненнѡ пода́ждь мѝ
вско́рѣ: впа́дъ бо въ скѡ́рби и҆ бѣды̑, твою̀ ско́рость въ застꙋпле́нїе
ѻ҆каѧ́нный призыва́ю, рыда́ѧ. тѣ́мже пречⷭ҇таѧ, ᲂу҆скорѝ и҆з̾ѧ́ти мѧ̀, и҆ сп҃сѝ
ѿ всѧ́кїѧ мꙋ́ки, ꙗ҆́кѡ да бл҃гословѧ̀ воспѣва́ю твоѐ ржⷭ҇тво̀.

=И҆ ны́нѣ:= ~Дре́вле тѧ̀ прозѧ́бшїй а҆арѡ́новъ же́злъ воѡбразѝ дв҃о: ты́ бо
є҆ди́на родила̀ є҆сѝ прозѧбе́нїемъ без̾ мꙋ́жа, нбⷭ҇ный ны́нѣ до́ждь прїе́мши во
чре́вѣ. тѣ́мъ веселѧ́щесѧ, тѧ̀ бцⷣꙋ по до́лгꙋ согла́снѡ всѝ пое́мъ, и҆
превозно́симъ во всѧ̑ вѣ́ки.

=+Пѣ́снь ѳ҃+=

=І҆рмо́съ:= Неизглаго́ланное дв҃ы та́инство: нб҃о бо сїѧ̀, и҆ прⷭ҇то́лъ
херꙋві́мскїй, и҆ свѣтоно́сный черто́гъ показа́сѧ хрⷭ҇та̀ бг҃а вседержи́телѧ.
сїю̀ бл҃гоче́стнѡ ꙗ҆́кѡ бцⷣꙋ велича́емъ.

~Пресла́вно дв҃ы та́инство: є҆го́же бо не вмѣсти́ша вышенбⷭ҇наѧ вели̑чїѧ,
вмѣстѝ во чре́вѣ. тѣ́мже соше́дшесѧ ᲂу҆бл҃жа́емъ ю҆̀, и҆ вѣ́рнѡ веселѧ́щесѧ
велича́емъ.

~Ви́дѧще тѧ̀ є҆ди́нꙋ, ꙗ҆́кѡ вы́шшꙋю нб҃съ, бж҃їю зарю̀, нескве́рнаѧ, прⷭ҇то́лъ
херꙋві́мскїй, и҆ черто́гъ, и҆ ѻ҆́дръ ст҃ъ, земні́и восхвалѧ́юще, хрⷭ҇та̀ бг҃а
на́шего велича́емъ: є҆го́же ѿ чре́слъ чи́стыхъ родила̀ є҆сѝ.

=Сла́ва:= ~Ѻ҆́крестъ менѐ скѡ́рби мнѡ́ги, и҆ ѕлы̀ напа̑сти ны́нѣ напа́дающе,
болѣ̑зни же и҆ лю̑тыѧ грѣхѝ въ ро́въ <<33>> вверго́ша. тѣ́мже тѧ̀ молю̀ въ
го́рести дꙋшѝ моеѧ̀, прест҃а́ѧ бцⷣе, и҆збавле́нїе ѡ҆брѣсти́ ми.

=И҆ ны́нѣ:= ~Оу҆мирѝ мі́ръ, хрⷭ҇тѐ, мольба́ми чⷭ҇тыѧ бг҃оѻтрокови́цы, низлага́ѧ
вра́жїю си́лꙋ и҆ тишинꙋ̀ неизглаго́ланнꙋю на́мъ ᲂу҆строѧ́ѧ, во вѣ́ки сохранѝ.

=Та́же:= ~Досто́йно є҆́сть: Т=рист҃о́е. И҆ по= ~Ѻ҆́ч҃е на́шъ: =конда́къ
гла́са.= ~Гдⷭ҇и поми́лꙋй, =м҃. И҆ мл҃тва:= ~И҆́же на всѧ́кое вре́мѧ: ~Гдⷭ҇и
поми́лꙋй, =три́жды. Сла́ва, и҆ ны́нѣ:= ~Чⷭ҇тнѣ́йшꙋю херꙋві̑мъ: ~И҆́менемъ
гдⷭ҇нимъ бл҃гословѝ ѻ҆́тче. =Та́же, мл҃тва:= ~Нескве́рнаѧ, небла́знаѧ: =и҆
про́чее ѻ҆бы́чно, и҆ ѿпꙋ́стъ, и҆ проще́нїе.=

=+Въ недѣ́лю ᲂу҆́тра, нача́ло полꙋ́нощницы+=

=І҆ере́й:= ~Бл҃гослове́нъ бг҃ъ на́шъ: =И҆ мы̀ глаго́лемъ:= ~А҆ми́нь. ~Сла́ва
тебѣ̀, бж҃е на́шъ, сла́ва тебѣ̀. ~Цр҃ю̀ нбⷭ҇ный: Т=рист҃о́е.= ~Прест҃а́ѧ трⷪ҇це:
~Ѻ҆́ч҃е на́шъ: =І҆ере́й:= ~Ꙗ҆́кѡ твоѐ є҆́сть црⷭ҇тво: ~Гдⷭ҇и поми́лꙋй, =в҃і.
Сла́ва, и҆ ны́нѣ:= ~Прїиди́те поклони́мсѧ: =три́жды. Ѱало́мъ н҃.= ~Поми́лꙋй мѧ̀
бж҃е:

=Та́же, Канѡ́нъ ко ст҃ѣ́й и҆ живонача́льнѣй трⷪ҇цѣ, є҆гѡ́же краестро́чїе:=
~Є҆ди́но тѧ̀ пою̀ трисо́лнечное є҆стество̀.

=Творе́нїе митрофа́ново=

=+Пѣ́снь а҃+=

=І҆рмо́съ:= ~Твоѧ̀ побѣди́тельнаѧ десни́ца бг҃олѣ́пнѡ въ крѣ́пости просла́висѧ:
та́ бо безсме́ртне, ꙗ҆́кѡ всемогꙋ́щаѧ, проти̑вныѧ сотрѐ, і҆и҃льтѧнѡмъ пꙋ́ть
глꙋбины̀ новосодѣ́лавшаѧ.

=Припѣ́въ:= ~Прест҃а́ѧ трⷪ҇це бж҃е на́шъ, сла́ва тебѣ̀.

~Є҆ди́но трїѷпоста́сное нача́ло, серафі́ми немо́лчнѡ сла́вѧтъ: безнача́льное,
присносꙋ́щное, твори́тельное всѣ́хъ, непостижи́мое, є҆́же и҆ всѧ́къ ꙗ҆зы́къ
вѣ́рнѡ почита́етъ пѣ́сньми. <<34>>

~Да человѣ́кѡмъ є҆ди́нственное, трисїѧ́тельное твоѐ ꙗ҆ви́ши бж҃ество̀,
созда́вый пре́жде человѣ́ка, по твоемꙋ̀ ѡ҆́бразꙋ воѡбрази́лъ є҆сѝ, ᲂу҆́мъ є҆мꙋ̀,
и҆ сло́во и҆ дꙋ́хъ да́въ, ꙗ҆́кѡ чл҃вѣколю́бецъ.

=Сла́ва:= ~Свы́ше показꙋ́ѧ є҆ди́нственнꙋю бг҃онача́льныхъ въ трїе́хъ
ѵ҆поста́сѣхъ держа́вꙋ, ѻ҆́ч҃е, ре́клъ є҆сѝ равнодѣ́тельномꙋ твоемꙋ̀ сн҃ꙋ, и҆
дх҃ꙋ: прїиди́те соше́дше, ѧ҆зы́ки и҆́хъ слїѧ́имъ.

=И҆ ны́нѣ, бг҃оро́диченъ:= ~Оу҆́мъ ᲂу҆́бѡ є҆́сть нерожде́нный ѻ҆ц҃ъ, ѡ҆бра́знѡ
премꙋ́дрыми предрече́сѧ, сло́во же собезнача́льно, соесте́ственный сн҃ъ и҆ дх҃ъ
ст҃ы́й, и҆́же въ дв҃ѣ сло́ва созда́вшїй воплоще́нїе.

=+Пѣ́снь г҃+=

=І҆рмо́съ:= ~Є҆ди́не вѣ́дый человѣ́ческагѡ сꙋщества̀ не́мощь, и҆ ми́лостивнѡ въ
нѐ воѡбра́жсѧ, препоѧ́ши мѧ̀ съ высоты̀ си́лою, є҆́же вопи́ти тебѣ̀ ꙾ст҃ы́й:
ѡ҆дꙋшевле́нный хра́ме꙾[[꙾ст҃ъ ѡ҆дꙋшевле́нный хра́мъ꙾]] неизрече́нныѧ сла́вы
твоеѧ̀, чл҃вѣколю́бче.

~Ты̀ дре́вле ꙗ҆́вѣ а҆враа́мꙋ ꙗ҆́кѡ ꙗ҆ви́лсѧ є҆сѝ трїѷпоста́сный, є҆ди́нственъ
же є҆стество́мъ бж҃ества̀, бг҃осло́вїѧ и҆́стиннѣйшее ѡ҆бра́зно ꙗ҆ви́лъ є҆сѝ: и҆
вѣ́рнѡ пое́мъ тѧ̀, є҆динонача́льнаго бг҃а, и҆ трисо́лнечнаго.

~И҆з̾ тебѐ роди́выйсѧ бг҃олѣ́пнѡ нетлѣ́ннѡ ѻ҆́ч҃е, возсїѧ̀ свѣ́тъ ѿ свѣ́та,
сн҃ъ непремѣ́ненъ, и҆ дх҃ъ бж҃е́ственный, свѣ́тъ и҆зы́де: є҆ди́нагѡ бж҃ества̀
свѣ́тлости трїѷпоста́снѣй покланѧ́емсѧ вѣ́рнѡ, и҆ сла́вимъ.

=Сла́ва:= ~Є҆ди́ница трⷪ҇ца преесте́ственнѣ, неизрече́ннѡ па́че смы́сла,
ᲂу҆́мными сꙋществы̀ сла́витсѧ, трист҃ы́ми гла́сы немо́лчнꙋю вопїю́щими хвалꙋ̀:
и҆́миже согла́снѡ пое́тсѧ и҆ на́ми трїѷпоста́сный гдⷭ҇ь.

=Бг҃оро́диченъ:= ~И҆з̾ тебѐ вре́меннѣ без̾ сѣ́мене произы́де вышшелѣ́тный,
ᲂу҆подо́бивыйсѧ на́мъ неви́димый, и҆ <<35>> є҆ди́номꙋ є҆стествꙋ̀ и҆ гдⷭ҇ьствꙋ
ѻ҆́ч҃ꙋ наꙋчи́въ, и҆ сн҃о́вню, и҆ дх҃овꙋ, бцⷣе: тѣ́мже тѧ̀ сла́вимъ.

~Гдⷭ҇и поми́лꙋй, =три́жды=

=Сѣда́ленъ, гла́съ а҃. Подо́бенъ:= ~Гро́бъ тво́й сп҃се:

~Ѻ҆ц҃ꙋ̀ и҆ сн҃ꙋ поклони́мсѧ всѝ, и҆ дх҃ꙋ пра́вомꙋ и҆ равноче́стнꙋ, сла́ва
трⷪ҇цѣ несозда́ннѣй, и҆ пребж҃е́ственнѣй си́лѣ, ю҆́же сла́вѧтъ безпло́тныхъ
чи́нове: сїю̀ дне́сь и҆ земноро́днїи со стра́хомъ вѣ́рнѡ восхва́лимъ.

=Сла́ва, и҆ ны́нѣ, бг҃оро́диченъ:= ~Наста́ви ны̀ на пꙋ́ть покаѧ́нїѧ,
ᲂу҆клонѧ́ющыѧсѧ при́снѡ къ безпꙋ́тїємъ ѕѡ́лъ, и҆ пребл҃га́го прогнѣ́вающыѧ
гдⷭ҇а, неискꙋсобра́чнаѧ бл҃гослове́ннаѧ мр҃і́е, прибѣ́жище ѿча́ѧнныхъ
человѣ́кѡвъ, бж҃їе пребыва́нїе.

=+Пѣ́снь д҃+=

=І҆рмо́съ:= Го́рꙋ тѧ̀ бл҃года́тїю бж҃їею прїѡсѣне́ннꙋю, прозорли́выма
а҆ввакꙋ́мъ ᲂу҆смотри́въ ѻ҆чи́ма, и҆з̾ тебѐ и҆зы́ти і҆и҃левꙋ провозглаша́ше
ст҃о́мꙋ, во сп҃се́нїе на́ше и҆ ѡ҆бновле́нїе.

~Возсїѧ́й мѝ бг҃онача́лїе трисо́лнечное, сїѧ́ньми твои́хъ бг҃одѣ́тельныхъ
ѡ҆заре́нїй, въ серде́чныхъ ѻ҆чесѣ́хъ добро́тѣ мечта́тисѧ, є҆́же па́че ᲂу҆ма̀
бг҃онача́льныѧ твоеѧ̀ свѣ́тлости, и҆ свѣтодѣ́тельнагѡ и҆ сла́дкагѡ прича́стїѧ.

~Пе́рвѣе нб҃са̀ ᲂу҆тверди́лъ є҆сѝ гдⷭ҇и, и҆ всю̀ си́лꙋ и҆́хъ сло́вомъ твои́мъ
вседѣ́тельнымъ, и҆ дх҃омъ ᲂу҆́стъ соесте́ственнымъ, съ ни́миже влады́чествꙋеши
всѧ́ческими въ трисїѧ́тельнѣ є҆динонача́лїи бж҃ества̀.

=Сла́ва:= ~Ꙗ҆́кѡ созда́лъ є҆сѝ мѧ̀ по ѡ҆́бразꙋ твоемꙋ̀ и҆ подо́бїю,
бг҃онача́льнаѧ и҆ вседѣ́тельнаѧ трⷪ҇це, неслїѧ́ннаѧ є҆ди́нице вразꙋмѝ, просвѣтѝ,
во є҆́же твори́ти во́лю твою̀ ст҃ꙋ́ю, бл҃гꙋ́ю въ крѣ́пости, и҆ соверше́ннꙋю.

=Бг҃оро́диченъ:= ~Родила̀ є҆сѝ ѿ трⷪ҇цы є҆ди́наго пречⷭ҇таѧ, бг҃онача́льнѣйша
сн҃а, вопло́щшасѧ на́съ ра́ди и҆з̾ тебѐ, ѡ҆зарѧ́юща земноро́дныхъ,
трисо́лнечнагѡ бж҃ества̀ невече́рнимъ свѣ́томъ и҆ сїѧ́ньми. <<36>>

=+Пѣ́снь є҃+=

=І҆рмо́съ:= Просвѣти́вый сїѧ́нїемъ прише́ствїѧ твоегѡ̀ хрⷭ҇тѐ, и҆ ѡ҆свѣти́вый
крⷭ҇то́мъ твои́мъ мі́ра концы̀, сердца̀ просвѣтѝ свѣ́томъ твоегѡ̀ бг҃оразꙋ́мїѧ,
правосла́внѡ пою́щихъ тѧ̀.

~Ꙗ҆́же пе́рвой а҆́гг҃льской непосре́дственнѣ ᲂу҆́твари, непристꙋ́пными твоеѧ̀
добро́ты лꙋча́ми ѡ҆сїѧва́емой бы́ти бл҃говоли́вши, твои́ми свѣ́тлостьми
просвѣтѝ, трⷪ҇це є҆динонача́льственнѣйшаѧ, правосла́внѡ тебѐ пою́щихъ.

~Ны́нѣ є҆стество̀, є҆ди́нственное бг҃онача́лїѧ трисо́лнечное, воспѣва́етъ
тѧ̀.є҆́же ѡ҆сꙋществова́ла є҆сѝ за бл҃гость, прегрѣше́нїй и҆збавле́нїе и҆
напа́стей и҆спроша́ющи, и҆ бѣ́дъ и҆ скорбе́й.

=Сла́ва:= ~Ѻ҆ц҃а̀, и҆ сн҃а, и҆ дх҃а ст҃а́го, є҆ди́но є҆стество̀ и҆ бж҃ество̀
вѣ́рою сла́вимъ, дѣли́тельное, нераздѣ́льное, є҆ди́нагѡ бг҃а неви́димыѧ и҆
ви́димыѧ же тва́ри.

=Бг҃оро́диченъ:= ~Речє́нїѧ всѧ̑ прⷪ҇ро́чєскаѧ преднаписа́ша, пречⷭ҇таѧ, твоѐ
ржⷭ҇тво̀, неизрече́нное и҆ неꙋдо́бь сказꙋ́емое, є҆́же мы̀ позна́хомъ,
тайноводи́тельное є҆ди́нственнагѡ и҆ трисо́лнечнагѡ бж҃ества̀.

=+Пѣ́снь ѕ҃+=

=І҆рмо́съ:= ~Ѡ҆бы́де на́съ послѣ́днѧѧ бе́здна, нѣ́сть и҆збавлѧ́ѧй, вмѣни́хомсѧ
ꙗ҆́кѡ ѻ҆́вцы заколе́нїѧ, сп҃сѝ лю́ди твоѧ̑, бж҃е на́шъ: ты́ бо крѣ́пость
немощствꙋ́ющихъ и҆ и҆справле́нїе.

~Равноста́тнꙋю си́лꙋ ꙗ҆́кѡ и҆мꙋ́щи, трⷪ҇це пресꙋ́щественнаѧ, въ то́ждествѣ
хотѣ́нїѧ, є҆ди́ница є҆сѝ проста̀ и҆ нераздѣ́льна: ты̀ ᲂу҆́бѡ на́съ си́лою твое́ю
соблюдѝ. =[Два́жды.]=

=Сла́ва:= ~Ты̀ всѧ̑ вѣ́ки хотѣ́нїемъ твои́мъ, ꙗ҆́кѡ бл҃га соста́вила є҆сѝ ѿ не
сꙋ́щихъ, непостижи́маѧ трⷪ҇це, та́же и҆ человѣ́ка создала̀ є҆сѝ: но и҆ ны́нѣ ѿ
всѧ́кагѡ и҆зба́ви мѧ̀ ѡ҆бстоѧ́нїѧ.

=Бг҃оро́диченъ:= ~Со́лнца незаходи́магѡ до́мъ была̀ є҆сѝ, созда́вшагѡ и҆ въ
чинꙋ̀ поста́вльшагѡ свѣти̑ла вели̑каѧ <<37>> всеси́льнѣ, пречⷭ҇таѧ дв҃о
бг҃оневѣ́стнаѧ: но и҆ ны́нѣ страсте́й мѧ̀ и҆зба́ви помраче́нїѧ.

~Гдⷭ҇и поми́лꙋй, =три́жды=

=Сѣда́ленъ, гла́съ а҃. Подо́бенъ:= ~Гро́бъ тво́й сп҃се:

~Трⷪ҇цѣ ст҃ѣ́й, и҆ нераздѣ́льномꙋ є҆стествꙋ̀, въ тре́хъ ли́цѣхъ сѣко́мѣй
несѣ́ченѡ, и҆ пребыва́ющей нераздѣ́льнѣй по сꙋществꙋ̀ бж҃ества̀, поклони́мсѧ
земноро́днїи со стра́хомъ, и҆ сла́вимъ ꙗ҆́кѡ творца̀ и҆ влⷣкꙋ, бг҃а пребл҃га́го.

=Сла́ва, и҆ ны́нѣ, бг҃оро́диченъ:= ~Оу҆пра́ви чⷭ҇таѧ, ѻ҆каѧ́ннꙋю мою̀ дꙋ́шꙋ, и҆
ᲂу҆ще́дри ю҆̀ ѿ мно́жества прегрѣше́нїй, во глꙋбинꙋ̀ попо́лзшꙋюсѧ поги́бели,
всенепоро́чнаѧ, и҆ въ ча́съ мѧ̀ стра́шный сме́ртный ты̀ и҆схитѝ ѡ҆глаго́лꙋющихъ
де́мѡнѡвъ, и҆ всѧ́кїѧ мꙋ́ки.

=+Пѣ́снь з҃+=

=І҆рмо́съ:= ~Тебѐ ᲂу҆́мнꙋю бцⷣе, пе́щь разсмотрѧ́емъ вѣ́рнїи: ꙗ҆́коже бо
ѻ҆́троки сп҃сѐ трѝ превозноси́мый, мі́ръ ѡ҆бновѝ, во чре́вѣ твое́мъ всецѣ́лъ,
хва́льный ѻ҆тцє́въ бг҃ъ, и҆ препросла́вленъ.

~Сло́ве бж҃їй, соесте́ственное сїѧ́нїе вседержи́телѧ бг҃а, ꙗ҆́коже ѡ҆бѣща́лъ
є҆сѝ є҆́же ᲂу҆ тебѐ, бг҃одѣ́тельное вселе́нїе сотворѝ, ꙗ҆́кѡ бл҃гоꙋтро́бенъ, со
ѻ҆ц҃е́мъ твои́мъ и҆ дх҃омъ: и҆ стра́шна бѣсѡ́мъ мѧ̀ покажѝ, и҆ страсте́мъ.
=[Два́жды.]=

=Сла́ва:= ~Да твоегѡ̀ бл҃гоꙋтро́бїѧ влⷣко пока́жеши пꙋчи́нꙋ на́мъ, сн҃а твоегѡ̀
посла́въ къ на́шемꙋ смире́нїю, па́ки воѡбрази́лъ є҆сѝ на пе́рвꙋю свѣ́тлость, но
и҆ ны́нѣ бж҃е́ственнымъ мѧ̀ вразꙋмѝ дх҃омъ.

=Бг҃оро́диченъ:= ~И҆́же на херꙋві́мстѣмъ прⷭ҇то́лѣ носи́мый, и҆ всѣ́хъ цр҃ь, во
чре́вѣ твое́мъ дв҃ственнѣмъ всели́сѧ пречⷭ҇таѧ, всѣ́хъ и҆збавлѧ́ѧ ѿ и҆стлѣ́нїѧ,
ꙗ҆́кѡ чл҃вѣколю́бецъ: но и҆ ны́нѣ твои́ми мѧ̀ мл҃твами сохранѝ.

=+Пѣ́снь и҃+=

=І҆рмо́съ:= ~Чꙋ́да преесте́ственнагѡ показа̀ ѡ҆́бразъ, ѻ҆гнеро́снаѧ пе́щь
дре́вле: ѻ҆́гнь бо не ѡ҆палѝ ю҆́ныѧ дѣ́ти, хрⷭ҇то́во ꙗ҆влѧ́ѧ <<38>> безсѣ́менное
ѿ дв҃ы бж҃е́ственное ржⷭ҇тво̀. тѣ́мъ воспѣва́юще воспои́мъ: да бл҃гослови́тъ
тва́рь всѧ̀ гдⷭ҇а, и҆ превозно́ситъ во всѧ̑ вѣ́ки.

~Ма́нїемъ бг҃одѣ́тельнымъ, гдⷭ҇и всѣ́хъ, трїѷпоста́сне и҆ вседержи́телю, нб҃са̀
просте́рлъ є҆сѝ ꙗ҆́кѡ ко́жꙋ: та́же и҆ землѝ повѣ́силъ є҆сѝ глꙋбинꙋ̀, всемогꙋ́щею
твое́ю дла́нїю. тѣ́мже и҆ рабы̑ твоѧ̑ ᲂу҆крѣпѝ любо́вїю и҆ вѣ́рою твое́ю
чл҃вѣколю́бче: да тѧ̀ сла́вимъ жела́нїемъ во вѣ́ки.

=Сла́ва:= ~Просвѣтѝ бг҃онача́льнымъ свѣ́томъ пою́щихъ тѧ̀, трисо́лнечный свѣ́те
ли́цы, є҆ди́нственный же па́ки сꙋщество́мъ, и҆ къ твои̑мъ свѣтода̑тельнымъ
лꙋча́мъ взира́ти при́снѡ: и҆́миже насы́щꙋсѧ сла́вы твоеѧ̀ сла́дкїѧ, и҆
свѣтода́тельныѧ, и҆ пребога́тыѧ: и҆ превозношꙋ́ тѧ вѣ́рнѡ во вѣ́ки.

=Бг҃оро́диченъ:= ~Вознесѐ на нб҃са̀, человѣ́ческое прїе́мъ є҆стество̀
непрело́жнѣ сн҃ъ тво́й пречⷭ҇таѧ бцⷣе, превосхожде́нїемъ бл҃гости и҆зба́вль
дре́внїѧ тлѝ. є҆мꙋ́же бл҃года́рственнѡ воспѣва́емъ: да бл҃гослови́тъ тва́рь всѧ̀
гдⷭ҇а, и҆ превозно́ситъ во всѧ̑ вѣ́ки.

=+Пѣ́снь ѳ҃+=

=І҆рмо́съ:= ~Ѡ҆́бразъ чи́стагѡ ржⷭ҇тва̀ твоегѡ̀, ѻ҆гнепали́маѧ кꙋпина̀ показа̀
неѡпа́льнаѧ: и҆ ны́нѣ на на́съ напа́стей свирѣ́пѣющꙋю ᲂу҆гаси́ти мо́лимсѧ пе́щь,
да тѧ̀ бцⷣе непреста́ннѡ велича́емъ.

~Сп҃сѝ сп҃си́телю тва́ри, чꙋ́вственныѧ же и҆ ᲂу҆́мныѧ рабы̑ твоѧ̑ ѿ вра́жїѧ
навѣ́та и҆ ѡ҆ѕлобле́нїѧ, прест҃а́ѧ трⷪ҇це є҆диносꙋ́щнаѧ, и҆ соблюда́й ста́до
твоѐ вы́нꙋ ненавѣ́тнѡ. =[Два́жды.]=

=Сла́ва:= ~Да глꙋбинꙋ̀ неизче́тнꙋю сꙋ́щественныѧ пока́жеши твоеѧ̀ бл҃гости,
да́лъ є҆сѝ на́мъ ѡ҆бѣ́ты: трисо́лнечный, и҆ є҆динонача́льный бж҃е всеси́льный,
сп҃си́тельныѧ твои̑мъ рабѡ́мъ, и҆̀хже соверши́ти сподо́би.

=Бг҃оро́диченъ:= ~При́зри на на̑ша молє́нїѧ, и҆́же въ трїе́хъ бг҃онача́льныхъ
ѵ҆поста́сѣхъ, є҆ди́нъ сы́й бг҃ъ во и҆́стинѣ <<40>> вѣ́рꙋемый: и҆ пода́ждь
твои̑мъ рабѡ́мъ ᲂу҆тѣше́нїе, мл҃твами пречⷭ҇тыѧ и҆ препѣ́тыѧ бг҃ома́тере.

=Посе́мъ припѣ́вы григо́рїа сїнаи́та, глаго́лемы по трⷪ҇чныхъ канѡ́нѣхъ по всѧ̑
недѣ̑ли:= ~Досто́йно є҆́сть, ꙗ҆́кѡ вои́стиннꙋ: =Пи́саны въ концѣ̀ кни́ги сеѧ̀.
И҆ про́чее полꙋ́нощницы. И҆ ѿпꙋ́стъ.=

=+На ᲂу҆́трени по шестоѱа́лмїи+=

~Бг҃ъ гдⷭ҇ь, =на гла́съ а҃ и҆ глаго́лемъ тропа́рь воскрⷭ҇ный, два́жды, и҆
бг҃оро́диченъ є҆ди́ножды, пи́саны на вели́цѣй вече́рни. Та́же ѻ҆бы́чное
стїхосло́вїе ѱалти́рѧ.=

=По а҃-мъ стїхосло́вїи сѣда́льны воскрⷭ҇ны, гла́съ а҃:=

~Гро́бъ тво́й сп҃се, во́ини стрегꙋ́щїи, ме́ртвїи ѿ ѡ҆блиста́нїѧ ꙗ҆́вльшагѡсѧ
а҆́гг҃ла бы́ша, проповѣ́дающа жена́мъ воскр҃се́нїе. тебѐ сла́вимъ тлѝ
потреби́телѧ, тебѣ̀ припа́даемъ воскрⷭ҇шемꙋ и҆з̾ гро́ба, и҆ є҆ди́номꙋ бг҃ꙋ
на́шемꙋ.

=Сті́хъ:= ~Воскрⷭ҇нѝ гдⷭ҇и бж҃е мо́й, да вознесе́тсѧ рꙋка̀ твоѧ̀, не забꙋ́ди
ᲂу҆бо́гихъ твои́хъ до конца̀.

~Ко крⷭ҇тꙋ̀ пригво́ждьсѧ во́лею ще́дре, во гро́бѣ положе́нъ бы́въ ꙗ҆́кѡ ме́ртвъ
животода́вче, держа́вꙋ сте́рлъ є҆сѝ си́льне сме́ртїю твое́ю: тебе́ бо
вострепета́ша вра́тницы а҆́дѡвы, ты̀ совоздви́глъ є҆сѝ ѿ вѣ́ка ᲂу҆ме́ршыѧ, ꙗ҆́кѡ
є҆ди́нъ чл҃вѣколю́бецъ.

=Сла́ва, и҆ ны́нѣ, бг҃оро́диченъ:= ~Мт҃рь тѧ̀ бж҃їю свѣ́мы всѝ дв҃ꙋ вои́стиннꙋ,
и҆ по ржⷭ҇твѣ̀ ꙗ҆́вльшꙋюсѧ, и҆̀же любо́вїю прибѣга́ющїи къ твое́й бл҃гости:
тебе́ бо и҆́мамы грѣ́шнїи предста́тельство, тебѐ стѧжа́хомъ въ напа́стехъ
сп҃се́нїе, є҆ди́нꙋ всенепоро́чнꙋю.

=По в҃-мъ стїхосло́вїи, сѣда́ленъ, гла́съ а҃.=

=Подо́бенъ:= ~Ка́мени запеча́танꙋ:

~Жєны̀ ко гро́бꙋ прїидо́ша ᲂу҆ра́ншѧ, и҆ а҆́гг҃льское ꙗ҆вле́нїе ви́дѣвшѧ
трепета́хꙋ: гро́бъ ѡ҆блиста̀ жи́знь, <<40>> чꙋ́до ᲂу҆дивлѧ́ше ѧ҆̀: сегѡ̀ ра́ди
ше́дшѧ ᲂу҆ч҃нкѡ́мъ проповѣ́дахꙋ воста́нїе: а҆́дъ плѣнѝ хрⷭ҇то́съ, ꙗ҆́кѡ є҆ди́нъ
крѣ́покъ и҆ си́ленъ, и҆ и҆стлѣ́вшыѧ всѧ̑ совоздви́же, ѡ҆сꙋжде́нїѧ стра́хъ
разрꙋши́въ крⷭ҇то́мъ.

=Сті́хъ:= ~И҆сповѣ́мсѧ тебѐ гдⷭ҇и всѣ́мъ се́рдцемъ мои́мъ, повѣ́мъ всѧ̑ чꙋдеса̀
твоѧ̑.

~На крⷭ҇тѣ̀ пригвозди́лсѧ є҆сѝ животѐ всѣ́хъ, и҆ въ ме́ртвыхъ вмѣни́лсѧ є҆сѝ
безсме́ртный гдⷭ҇и, воскр҃слъ є҆сѝ тридне́венъ сп҃се, совоздви́гъ а҆да́ма ѿ
тлѣ́нїѧ. сегѡ̀ ра́ди си̑лы нбⷭ҇ныѧ вопїѧ́хꙋ тебѣ̀, жизнода́вче хрⷭ҇тѐ: сла́ва
воскрⷭ҇нїю твоемꙋ̀, сла́ва снизхожде́нїю твоемꙋ̀, є҆ди́не чл҃вѣколю́бче.

=Сла́ва, и҆ ны́нѣ, бг҃оро́диченъ:= ~Мр҃і́е, чⷭ҇тно́е влⷣки прїѧ́телище,
воскр҃си́ ны па́дшыѧ въ про́пасть лю́тагѡ ѿча́ѧнїѧ, и҆ прегрѣше́нїй и҆ скорбе́й,
ты́ бо є҆сѝ грѣ̑шнымъ сп҃се́нїе и҆ по́мощь, и҆ крѣ́пкое предста́тельство, и҆
сп҃са́еши рабы̑ твоѧ̑.

=Та́же,= ~Бл҃же́ни непоро́чнїи: =Посе́мъ тропарѝ:= ~А҆́гг҃льскїй собо́ръ:
=пи́саны въ концѣ̀ кни́ги сеѧ̀. Та́же є҆ктенїа̀ ма́лаѧ, и҆=

=Ѵ҆пакоѝ, гла́съ а҃:=

~Разбо́йничо покаѧ́нїе ра́й ѡ҆кра́де, пла́чь же мѷроно́сицъ ра́дость возвѣстѝ,
ꙗ҆́кѡ воскрⷭ҇лъ є҆сѝ хрⷭ҇тѐ бж҃е, подаѧ́й мі́рови ве́лїю млⷭ҇ть.

=Степє́нны: +а҆нтїфѡ́нъ+ а҃, гла́съ а҃, стїхѝ повторѧ́юще:=

~Внегда̀ скорбѣ́ти мѝ, ᲂу҆слы́ши моѧ̑ болѣ̑зни, гдⷭ҇и тебѣ̀ зовꙋ̀.

~Пꙋсты̑ннымъ непреста́нное бж҃е́ственное жела́нїе быва́етъ, ꙾мі́ра сꙋ́щымъ
сꙋ́етнагѡ кромѣ̀꙾[[꙾сꙋ́щымъ внѣ̀ сꙋ́етнагѡ мі́ра꙾]].

=Сла́ва:= ~Ст҃о́мꙋ дх҃ꙋ че́сть и҆ сла́ва, ꙗ҆́коже ѻ҆ц҃ꙋ̀ подоба́етъ, кꙋ́пнѡ же
и҆ сн҃ꙋ, сегѡ̀ ра́ди да пое́мъ трⷪ҇цѣ є҆динодержа́вїе.

=И҆ ны́нѣ, то́йже.= <<41>>

=+А҆нтїфѡ́нъ+ в҃:=

~На го́ры твои́хъ возне́слъ є҆сѝ мѧ̀ зако́нѡвъ, добродѣ́тельми просвѣтѝ бж҃е,
да пою́ тѧ.

~Десно́ю твое́ю рꙋко́ю прїи́мъ ты̀ сло́ве, сохрани́ мѧ, соблюдѝ, да не ѻ҆́гнь
менѐ ѡ҆пали́тъ грѣхо́вный.

=Сла́ва:= ~Ст҃ы́мъ дх҃омъ всѧ́каѧ тва́рь ѡ҆бновлѧ́етсѧ, па́ки текꙋ́щи на
пе́рвое: равномо́щенъ бо є҆́сть ѻ҆ц҃ꙋ̀ и҆ сло́вꙋ.

=И҆ ны́нѣ, то́йже.=

=+А҆нтїфѡ́нъ+ г҃:=

=Ѡ҆= ре́кшихъ мнѣ̀, вни́демъ во дворы̀ гдⷭ҇ни, возвесели́сѧ мо́й дꙋ́хъ,
сра́дꙋетсѧ се́рдце.

~Въ домꙋ̀ дв҃довѣ стра́хъ вели́къ: та́мѡ во прⷭ҇то́лѡмъ поста́влєннымъ,
сꙋ́дѧтсѧ всѧ̑ племена̀ земна̑ѧ, и҆ ꙗ҆зы́цы.

=Сла́ва:= ~Ст҃о́мꙋ дх҃ꙋ, че́сть, поклоне́нїе, сла́вꙋ и҆ держа́вꙋ, ꙗ҆́коже
ѻ҆ц҃ꙋ̀ досто́итъ, и҆ сн҃ови подоба́етъ приноси́ти: є҆ди́ница бо є҆́сть трⷪ҇ца
є҆стество́мъ, но не ли́цы.

=И҆ ны́нѣ, то́йже.=

=Прокі́менъ, гла́съ а҃:=

~Ны́нѣ воскрⷭ҇нꙋ̀, глаго́летъ гдⷭ҇ь, положꙋ́сѧ во сп҃се́нїе, не ѡ҆биню́сѧ ѡ҆
не́мъ.

=Сті́хъ:= ~Словеса̀ гдⷭ҇нѧ, словеса̀ чи́ста.

~Всѧ́кое дыха́нїе: =Є҆ѵⷢ҇лїе ᲂу҆́треннее рѧдово́е.=

~Воскресе́нїе хрⷭ҇то́во ви́дѣвше, поклони́мсѧ ст҃о́мꙋ гдⷭ҇ꙋ і҆и҃сꙋ, є҆ди́номꙋ
безгрѣ́шномꙋ. крⷭ҇тꙋ̀ твоемꙋ̀ покланѧ́емсѧ хрⷭ҇тѐ, и҆ ст҃о́е воскресе́нїе твоѐ
пое́мъ и҆ сла́вимъ: ты́ бо є҆сѝ бг҃ъ на́шъ, ра́звѣ тебѐ и҆но́гѡ не зна́емъ,
и҆́мѧ твоѐ и҆менꙋ́емъ. прїиди́те всѝ вѣ́рнїи, поклони́мсѧ ст҃о́мꙋ хрⷭ҇то́вꙋ
воскресе́нїю: се́ бо прїи́де крⷭ҇то́мъ ра́дость всемꙋ̀ мі́рꙋ. всегда̀
бл҃гословѧ́ще гдⷭ҇а, пое́мъ воскресе́нїе є҆гѡ̀: распѧ́тїе бо претерпѣ́въ,
сме́ртїю сме́рть разрꙋшѝ.

=Ѱало́мъ н҃:= ~Поми́лꙋй мѧ̀ бж҃е:

=Сла́ва:= ~Мл҃твами а҆пⷭ҇лѡвъ, млⷭ҇тиве, ѡ҆чи́сти мно́жєства согрѣше́нїй
на́шихъ. <<42>>

=И҆ ны́нѣ:= ~Мл҃твами бцⷣы, млⷭ҇тиве, ѡ҆чи́сти мно́жєства согрѣше́нїй на́шихъ.

=Та́же, гла́съ ѕ҃:= ~Поми́лꙋй мѧ̀ бж҃е по вели́цѣй млⷭ҇ти твое́й, и҆ по
мно́жествꙋ щедро́тъ твои́хъ ѡ҆чи́сти беззако́нїе моѐ.

=Посе́мъ стїхи́ра:= ~Воскре́съ і҆и҃съ ѿ гро́ба, ꙗ҆́коже проречѐ, дадѐ на́мъ
живо́тъ вѣ́чный и҆ ве́лїю ми́лость.

~Сп҃сѝ бж҃е лю́ди твоѧ̑:

=И҆ возгла́съ:= ~Млⷭ҇тїю и҆ щедро́тами и҆ чл҃вѣколю́бїемъ:

=Канѡ́ны: воскрⷭ҇ный на д҃: крⷭ҇товоскрⷭ҇ный на г҃: и҆ бг҃оро́диченъ на г҃:
мине́и на д҃. А҆́ще же пра́зднꙋетсѧ ст҃ы́й, на ѕ҃: крⷭ҇товоскрⷭ҇ный на в҃, и҆
бцⷣы на в҃.=

=Канѡ́нъ воскрⷭ҇ный, гла́съ а҃.=

=+Пѣ́снь а҃+=

=І҆рмо́съ:= ~Твоѧ̀ побѣди́тельнаѧ десни́ца бг҃олѣ́пнѡ въ крѣ́пости просла́висѧ:
та́ бо безсме́ртне, ꙗ҆́кѡ всемогꙋ́щаѧ, проти̑вныѧ сотрѐ, і҆и҃льтѧнѡмъ пꙋ́ть
глꙋбины̀ новосодѣ́лавшаѧ.

=Припѣ́въ:= ~Сла́ва гдⷭ҇и ст҃о́мꙋ воскрⷭ҇нїю твоемꙋ̀.

=Тропа́рь:= ~И҆́же рꙋка́ма пречи́стыма ѿ пе́рсти бг҃одѣ́тельнѣ и҆спе́рва
созда́въ мѧ̀; рꙋ́цѣ распросте́рлъ є҆сѝ на крⷭ҇тѣ̀, ѿ землѝ взыва́ѧ тлѣ́нное моѐ
тѣ́ло, є҆́же ѿ дв҃ы прїѧ́лъ є҆сѝ.

~Оу҆мерщвле́нїе под̾ѧ́лъ є҆сѝ менѐ ра́ди, и҆ дꙋ́шꙋ сме́рти пре́далъ є҆сѝ, и҆́же
вдохнове́нїемъ бж҃е́ственнымъ дꙋ́шꙋ мѝ вложи́вый, и҆ ѿрѣши́въ вѣ́чныхъ ᲂу҆́зъ,
и҆ совоскр҃си́въ нетлѣ́нїемъ просла́вилъ є҆сѝ.

=Бг҃оро́диченъ:= ~Ра́дꙋйсѧ бл҃года́ти и҆сто́чниче. ра́дꙋйсѧ лѣ́ствице, и҆
две́ре нбⷭ҇наѧ, ра́дꙋйсѧ свѣ́щниче, и҆ рꙋ́чко злата́ѧ, и҆ горо̀ несѣко́маѧ,
ꙗ҆́же жизнода́вца хрⷭ҇та̀ мі́рови ро́ждшаѧ.

=И҆́нъ канѡ́нъ, крⷭ҇товоскрⷭ҇ный.=

=Пѣ́снь а҃, гла́съ то́йже. І҆рмо́съ:= ~Хрⷭ҇то́съ ражда́етсѧ:

~Хрⷭ҇то́съ ѡ҆божа́етъ мѧ̀ воплоща́ѧсѧ, хрⷭ҇то́съ мѧ̀ возно́ситъ смирѧ́ѧсѧ,
хрⷭ҇то́съ безстра́стна мѧ̀ содѣ́ловаетъ, <<43>> стражда̀ жизнода́вецъ
є҆стество́мъ пло́ти. тѣ́мже воспѣва́ю бл҃года́рственнꙋю пѣ́снь: ꙗ҆́кѡ
просла́висѧ.

~Хрⷭ҇то́съ возно́ситъ мѧ̀ распина́емь, хрⷭ҇то́съ совоскреша́етъ мѧ̀
ᲂу҆мерщвлѧ́емь, хрⷭ҇то́съ жи́знь мнѣ̀ да́рꙋетъ. тѣ́мже съ весе́лїемъ рꙋка́ма
плеща́ѧ, пою̀ сп҃си́телю побѣ́днꙋю пѣ́снь: ꙗ҆́кѡ просла́висѧ.

=Бг҃оро́диченъ:= ~Бг҃а дв҃о зачала̀ є҆сѝ, хрⷭ҇та́ же въ дв҃ствѣ родила̀ є҆сѝ
и҆з̾ тебѐ вопло́щшасѧ пречⷭ҇таѧ, є҆ди́наго ѵ҆поста́сїю є҆диноро́днаго, во двою́
же сꙋщєствꙋ̀ познава́емаго сн҃а: ꙗ҆́кѡ просла́висѧ.

=И҆́нъ канѡ́нъ, прест҃ѣ́й бцⷣѣ.=

=Пѣ́снь а҃, гла́съ то́йже. І҆рмо́съ:= ~Твоѧ̀ побѣди́тельнаѧ:

~Кꙋ́ю тѝ досто́йнꙋю пѣ́снь на́ше принесе́тъ неможе́нїе; то́чїю
ѡ҆бра́довательнꙋю, є҆́йже на́съ гаврїи́лъ та́йнѡ наꙋчи́лъ є҆́сть: ра́дꙋйсѧ бцⷣе
дв҃о, мт҃и неневѣ́стнаѧ.

~Приснодв҃ѣ и҆ мт҃ри цр҃ѧ̀ вы́шнихъ си́лъ, ѿ чистѣ́йша се́рдца вѣ́рнїи дꙋхо́внѣ
возопїи́мъ: ра́дꙋйсѧ бцⷣе дв҃о, мт҃и неневѣ́стнаѧ.

~Безмѣ́рнаѧ бе́здна твоегѡ̀ непостижи́магѡ ржⷭ҇тва̀ всечⷭ҇таѧ, вѣ́рою
несꙋмнѣ́нною ᲂу҆́бѡ чи́стѣ прино́симъ тѝ глаго́люще: ра́дꙋйсѧ бцⷣе дв҃о, мт҃и
неневѣ́стнаѧ.

=Та́же мине́и. Катава́сїа:= ~Ѿве́рзꙋ ᲂу҆ста̀ моѧ̑:

=+Пѣ́снь г҃+=

=І҆рмо́съ:= ~Є҆ди́не вѣ́дый человѣ́ческагѡ сꙋщества̀ не́мощь, и҆ ми́лостивнѡ въ
нѐ воѡбра́жсѧ, препоѧ́ши мѧ̀ съ высоты̀ си́лою, є҆́же вопи́ти тебѣ̀ ст҃ы́й:
ѡ҆дꙋшевле́нный хра́ме неизрече́нныѧ сла́вы твоеѧ̀ чл҃вѣколю́бче.

~Бг҃ъ сы́й мнѣ̀ бл҃же, па́дшаго ᲂу҆ще́дрилъ є҆сѝ, и҆ сни́ти ко мнѣ̀
бл҃говоли́въ, возне́слъ мѧ̀ є҆сѝ распѧ́тїемъ, є҆́же вопи́ти тебѣ̀ ꙾ст҃ы́й:
хра́ме ѡ҆дꙋшевле́нный неизрече́нныѧ твоеѧ̀ сла́вы чл҃вѣколю́бче꙾[[꙾ст҃ъ и҆́же
сла́вы гдⷭ҇ь неизмѣ́нный бл҃гостїю꙾]]. <<44>>

~Живо́тъ ѵ҆поста́сный хрⷭ҇тѐ сы́й, въ и҆стлѣ́вша мѧ̀, ꙗ҆́кѡ милосе́рдый бг҃ъ
ѡ҆бо́лксѧ, въ пе́рсть сме́ртнꙋю соше́дъ влⷣко, сме́ртнꙋю держа́вꙋ разрꙋши́лъ
є҆сѝ, и҆ ме́ртвъ тридне́венъ воскр҃съ, въ нетлѣ́нїе мѧ̀ ѡ҆бле́клъ є҆сѝ.

=Бг҃оро́диченъ:= ~Бг҃а заче́нши во чре́вѣ дв҃о, дх҃омъ прест҃ы́мъ, пребыла̀
є҆сѝ неѡпали́ма, поне́же тѧ̀ кꙋпина̀ законополо́жникꙋ мѡѷсе́ю, пали́мꙋю
нежего́мѡ, ꙗ҆́вѣ предвозвѣстѝ, ѻ҆́гнь нестерпи́мый прїе́мшꙋю.

=+И҆́нъ+ І҆рмо́съ:= ~Пре́жде вѣ̑къ ѿ ѻ҆ц҃а̀:

~И҆́же на своѐ ра́мо заблꙋжда́емое ѻ҆вча̀ взе́мшемꙋ, и҆ низложи́вшемꙋ дре́вомъ
є҆гѡ̀ грѣ́хъ, хрⷭ҇тꙋ̀ бг҃ꙋ возопїи́мъ: воздви́гнꙋвый ро́гъ на́шъ, ст҃ъ є҆сѝ
гдⷭ҇и.

~Возве́дшемꙋ па́стырѧ вели́каго и҆з̾ а҆́да хрⷭ҇та̀, и҆ сщ҃еннонача́лїемъ є҆гѡ̀
а҆пⷭ҇лы ꙗ҆́вѣ ꙗ҆зы́ки ᲂу҆па́сшемꙋ, и҆́стиною и҆ бж҃е́ственнымъ вѣ́рнїи дх҃омъ да
послꙋ́жимъ.

~И҆́же ѿ дв҃ы воплоти́вшемꙋсѧ без̾ сѣ́мене во́лею сн҃ꙋ, и҆ ро́ждшꙋю по
ржⷭ҇твѣ̀, бж҃е́ственною си́лою чⷭ҇тꙋю дв҃ꙋ сохра́нѧемꙋ, и҆́же над̾ всѣ́ми бг҃ꙋ
возопїи́мъ: ст҃ъ є҆сѝ гдⷭ҇и.

=+И҆́нъ+ І҆рмо́съ:= ~Є҆ди́не вѣ́дый:

~Ѻ҆́блакъ тѧ̀ ле́гкїй нело́жнѡ дв҃о и҆менꙋ́емъ, проро́чєскимъ возслѣ́дꙋюще
рече́нїємъ: прїи́де бо на тебѣ̀ гдⷭ҇ь низложи́ти є҆гѵ́петскїѧ пре́лести
рꙋкотворє́нїѧ, и҆ просвѣти́ти си̑мъ слꙋжа́щыѧ.

~Тѧ̀ запеча́танный вои́стиннꙋ ли́къ прⷪ҇ро́ческїй и҆сто́чникъ, и҆ заключе́ннꙋю
две́рь и҆менова̀, дѣ́вства твоегѡ̀ всепѣ́таѧ, ꙗ҆́вственнѣ зна́мєнїѧ на́мъ
пи́шꙋще: є҆́же сохрани́ла є҆сѝ и҆ по ржⷭ҇твѣ̀.

~Оу҆ма̀ пресꙋ́щественна ви́дѣти, ꙗ҆́коже мо́щно, сподо́бльсѧ гаврїи́лъ, дв҃о
всенепоро́чнаѧ, ра́достный тебѣ̀ гла́съ принесѐ, сло́ва зача́тїе ꙗ҆́вственнѣ
возвѣща́ющїй, и҆ неизрече́нное ржⷭ҇тво̀ проповѣ́дающїй. <<45>>

=+Пѣ́снь д҃+=

=І҆рмо́съ:= Го́рꙋ тѧ̀ бл҃года́тїю бж҃їею прїѡсѣне́ннꙋю, прозорли́выма
а҆ввакꙋ́мъ ᲂу҆смотри́въ ѻ҆чи́ма, и҆з̾ тебѐ и҆зы́ти і҆и҃левꙋ провозглаша́ше
ст҃о́мꙋ, во сп҃се́нїе на́ше и҆ ѡ҆бновле́нїе.

~Кто̀ се́й сп҃съ и҆́же и҆з̾ є҆дѡ́ма и҆сходѧ̀, вѣне́цъ носѧ̀ терно́венъ,
ѡ҆червле́ннꙋ ри́зꙋ и҆мы́й, на дре́вѣ ви́сѧ; і҆и҃левъ є҆́сть се́й ст҃ы́й, во
сп҃се́нїе на́ше и҆ ѡ҆бновле́нїе.

~Ви́дите лю́дїе непокори́вїи, и҆ ᲂу҆стыди́тесѧ: є҆го́же бо ꙗ҆́кѡ ѕлодѣ́ѧ вы̀
вознестѝ на крⷭ҇тъ ᲂу҆ пїла́та и҆спроси́сте ᲂу҆мовре́днѣ, сме́рти разрꙋши́въ
си́лꙋ, бг҃олѣ́пнѡ воскр҃съ и҆з̾ гро́ба.

=Бг҃оро́диченъ:= ~Дре́во тѧ̀ дв҃о жи́зни вѣ́мы: не бо̀ снѣ́ди пло́дъ
смертоно́сный человѣ́кѡмъ и҆з̾ тебѐ прозѧбѐ, но живота̀ присносꙋ́щнагѡ
наслажде́нїе, во сп҃се́нїе на́съ пою́щихъ тѧ̀.

=+И҆́нъ+ І҆рмо́съ:= ~Же́злъ и҆з̾ ко́рене і҆ессе́ова:

~Кто̀ се́й красе́нъ и҆з̾ є҆дѡ́ма, и҆ сегѡ̀ ѡ҆червле́нїе ри́зное, ѿ вїногра́да
восо́рска, красе́нъ ꙗ҆́кѡ бг҃ъ, ꙗ҆́кѡ человѣ́къ же, кро́вїю пло́ти ри́зꙋ
ѡ҆червле́нꙋ носѧ̀; є҆мꙋ́же пое́мъ вѣ́рнїи: сла́ва си́лѣ твое́й гдⷭ҇и.

~Хрⷭ҇то́съ бꙋ́дꙋщихъ бла̑гъ ꙗ҆́вльсѧ а҆рхїере́й, грѣ́хъ на́шъ разори́лъ є҆́сть:
и҆ показа́въ стра́ненъ пꙋ́ть свое́ю кро́вїю, въ лꙋ́чшꙋю и҆ соверше́ннѣйшꙋю
вни́де ски́нїю, прⷣте́ча на́шъ во ст҃а̑ѧ.

=Бг҃оро́диченъ:= ~Є҆́ѵинъ дре́внїй до́лгъ и҆спроси́ла є҆сѝ всепѣ́таѧ ᲂу҆ и҆́же
на́съ ра́ди ꙗ҆́вльшагѡсѧ но́вагѡ а҆да́ма. соедини́въ бо себѣ̀ чи́стымъ
зача́тїемъ пло́ть ᲂу҆́мнꙋю, ѡ҆дꙋшевле́ннꙋю, и҆з̾ тебѐ произы́де хрⷭ҇то́съ,
є҆ди́нъ во ѻ҆бою̀ гдⷭ҇ь.

=+И҆́нъ+ І҆рмо́съ:= ~Го́рꙋ тѧ̀ бл҃года́тїю:

~Слы́ши чꙋде́съ нб҃о, и҆ внꙋша́й землѐ, ꙗ҆́кѡ дщѝ пе́рстнагѡ ᲂу҆́бѡ па́дшагѡ
а҆да́ма, бг҃ꙋ нарече́на бы́сть, и҆ <<46>> своемꙋ̀ содѣ́телю роди́тельница, на
сп҃се́нїе на́ше и҆ ѡ҆бновле́нїе.

~Пое́мъ вели́кое и҆ стра́шное твоѐ та́инство, преме́рныхъ бо ᲂу҆таи́всѧ
чинонача́лїй, на тѧ̀ и҆́же сы́й сни́де ꙗ҆́кѡ до́ждь на рꙋно̀, всепѣ́таѧ, на
сп҃се́нїе на́съ пою́щихъ тѧ̀.

~Ст҃ы́хъ ст҃а́ѧ бцⷣе всепѣ́таѧ, ча́ѧнїе ꙗ҆зы́кѡвъ, и҆ сп҃се́нїе вѣ́рныхъ, и҆з̾
тебѐ возсїѧ̀ и҆зба́витель и҆ жизнода́вецъ, и҆ гдⷭ҇ь: є҆го́же молѝ, сп҃сти́сѧ
рабѡ́мъ твои̑мъ.

=+Пѣ́снь є҃+=

=І҆рмо́съ:= Просвѣти́вый сїѧ́нїемъ прише́ствїѧ твоегѡ̀ хрⷭ҇тѐ, и҆ ѡ҆свѣти́вый
крⷭ҇то́мъ твои́мъ мі́ра концы̀, сердца̀ просвѣтѝ свѣ́томъ твоегѡ̀ бг҃оразꙋ́мїѧ,
правосла́внѡ пою́щихъ тѧ̀.

~Па́стырѧ ѻ҆вца́мъ вели́каго и҆ гдⷭ҇а, і҆ꙋдє́и дре́вомъ крⷭ҇тнымъ ᲂу҆мертви́ша:
но то́й ꙗ҆́кѡ ѻ҆́вцы, мє́ртвыѧ во а҆́дѣ погребє́нныѧ, держа́вы сме́ртныѧ
и҆зба́ви.

~Крⷭ҇то́мъ твои́мъ ми́ръ бл҃говѣсти́въ, и҆ проповѣ́давъ плѣ̑ннымъ сп҃се мо́й
ѡ҆ставле́нїе, держа́вꙋ и҆мꙋ́щаго посрами́лъ є҆сѝ хрⷭ҇тѐ на́га, ѡ҆бнища́вша
показа́вый бж҃е́ственнымъ воста́нїемъ твои́мъ.

=Бг҃оро́диченъ:= ~Проше́нїѧ вѣ́рнѡ просѧ́щихъ, всепѣ́таѧ, не пре́зри: но
прїимѝ, и҆ сїѧ̑ доноша́й сн҃ꙋ твоемꙋ̀ пречⷭ҇таѧ, бг҃ꙋ є҆ди́номꙋ бл҃годѣ́телю,
тебе́ бо предста́тельницꙋ стѧжа́хомъ.

=+И҆́нъ+ І҆рмо́съ:= ~Бг҃ъ сы́й ми́ра:

=Ѽ= бога́тство, и҆ глꙋбино̀ премꙋ́дрости бж҃їѧ! Премꙋ̑дрыѧ ѡ҆б̾е́млѧй гдⷭ҇ь, ѿ
си́хъ кова́рства и҆зба́вилъ є҆́сть на́съ: пострада́въ бо во́лею не́мощїю
плотско́ю, свое́ю крѣ́постїю, животворѧ́й мє́ртвыѧ воскр҃си́лъ є҆́сть.

~Бг҃ъ сы́й соединѧ́етсѧ пло́ти на́съ ра́ди: и҆ распина́етсѧ, и҆ ᲂу҆мира́етъ:
погреба́етсѧ, и҆ па́ки воскр҃са́етъ, и҆ восхо́дитъ свѣ́тлѡ съ пло́тїю свое́ю
хрⷭ҇то́съ ко ѻ҆ц҃ꙋ̀: съ не́юже прїи́детъ, и҆ сп҃се́тъ бл҃гоче́стнѡ томꙋ̀
слꙋжа́щыѧ. <<47>>

=Бг҃оро́диченъ:= ~Ст҃ы́хъ ст҃а́ѧ дв҃о чⷭ҇таѧ, ст҃ы́хъ ст҃а́го родила̀ є҆сѝ,
всѣ́хъ ѡ҆свѧща́ющаго хрⷭ҇та̀ и҆зба́вителѧ. тѣ́мже тѧ̀ цр҃и́цꙋ, и҆ влⷣчцꙋ всѣ́хъ
ꙗ҆́кѡ мт҃рь зижди́телѧ тва́рей проповѣ́дꙋемъ.

=+И҆́нъ+ І҆рмо́съ:= ~Просвѣти́вый сїѧ́нїемъ:

~Веселѧ́тсѧ нбⷭ҇ныѧ си̑лы зрѧ́ще тѧ̀: ра́дꙋютсѧ съ ни́ми человѣ́кѡвъ собра̑нїѧ:
ржⷭ҇тво́мъ бо твои́мъ совокꙋпи́шасѧ, дв҃о бцⷣе, є҆́же досто́йнѡ сла́вимъ.

~Да дви́жатсѧ всѝ ѧ҆зы́цы человѣ́честїи и҆ мы̑сли, къ похвалѣ̀ человѣ́ческагѡ
вои́стиннꙋ ᲂу҆добре́нїѧ, дв҃а предстои́тъ ꙗ҆́вѣ сла́вѧщи, вѣ́рою тоѧ̀ пою́щихъ
чꙋдеса̀.

~Сла́витсѧ пѣ́нїе всепремꙋ́дрыхъ и҆ похвала̀, дв҃ѣ и҆ мт҃ри бж҃їи приноси́маѧ:
сла́вы бо бы́сть сїѧ̀ хра́мъ пребж҃е́ственныѧ, ю҆́же досто́йнѡ сла́вимъ.

=+Пѣ́снь ѕ҃+=

=І҆рмо́съ:= ~Ѡ҆бы́де на́съ послѣ́днѧѧ бе́здна, нѣ́сть и҆збавлѧ́ѧй, вмѣни́хомсѧ
ꙗ҆́кѡ ѻ҆́вцы заколе́нїѧ, сп҃сѝ лю́ди твоѧ̑, бж҃е на́шъ: ты́ бо крѣ́пость
немощствꙋ́ющихъ и҆ и҆справле́нїе.

~Согрѣше́нїемъ первозда́ннагѡ гдⷭ҇и, лю́тѣ ᲂу҆ѧзви́хомсѧ, ра́ною же
и҆сцѣли́хомсѧ твое́ю, є҆́юже за ны̀ ᲂу҆ѧзви́лсѧ є҆сѝ хрⷭ҇тѐ: ты́ бо крѣ́пость
немощствꙋ́ющихъ и҆ и҆справле́нїе.

~Возве́лъ ны̀ є҆сѝ и҆з̾ а҆́да гдⷭ҇и, ки́та ᲂу҆би́въ всеѧ́дца, всеси́льне,
твое́ю держа́вою низложи́въ тогѡ̀ си́лꙋ: ты́ бо живо́тъ, и҆ свѣ́тъ є҆сѝ, и҆
воскрⷭ҇нїе.

=Бг҃оро́диченъ:= ~Веселѧ́тсѧ ѡ҆ тебѣ̀ дв҃о пречⷭ҇таѧ, ро́да на́шегѡ пра́ѻтцы,
є҆де́мъ воспрїе́мше тобо́ю, є҆го́же престꙋпле́нїемъ погꙋби́ша: ты́ бо чⷭ҇таѧ, и҆
пре́жде ржⷭ҇тва̀, и҆ по ржⷭ҇твѣ̀ є҆сѝ.

=+И҆́нъ+ І҆рмо́съ:= ~И҆з̾ ᲂу҆тро́бы і҆ѡ́нꙋ:

~Оу҆́мъ сы́й безстра́стенъ и҆ невеще́ственъ, примѣша́етсѧ хрⷭ҇то́съ бг҃ъ
человѣ́ческомꙋ ᲂу҆мꙋ̀, хода́тайствꙋющемꙋ бж҃е́ственнымъ є҆стество́мъ, пло́ти же
дебельство́мъ, и҆ всемꙋ̀ <<48>> мнѣ̀ непрело́женъ весьма̀ соедини́сѧ: да
сп҃се́нїе всемꙋ̀ мнѣ̀ па́дшемꙋ пода́стъ распина́емь.

~Па́даетъ прельсти́всѧ а҆да́мъ, и҆ ꙾запѧ́выйсѧ сокрꙋша́етсѧ꙾[[꙾запѧ́всѧ а҆да́мъ
и҆ сокрꙋша́етсѧ꙾]], наде́ждою ѡ҆бо́лганъ сы́й дре́вле ѡ҆боже́нїѧ: но востае́тъ
соедине́нїемъ сло́ва ѡ҆божа́емь, и҆ стра́стїю безстра́стїе прїе́млетъ, на
прⷭ҇то́лѣ ꙗ҆́кѡ сн҃ъ сла́витсѧ, сѣдѧ́й со ѻ҆ц҃е́мъ же и҆ дх҃омъ.

=Бг҃оро́диченъ:= ~Нѣ́дръ не ѿстꙋ́пль безнача́льна роди́телѧ, въ нѣ́дрѣхъ чⷭ҇тыѧ
ѻ҆трокови́цы водворѧ́етсѧ, и҆ быва́етъ, и҆́же пре́жде безма́теренъ, без̾ ѻ҆ц҃а̀
воплоща́емый, и҆́же пра́вдою црⷭ҇твꙋѧй бг҃ъ: сегѡ̀ неродосло́венъ стра́шный
ро́дъ и҆ неизрече́ненъ.

=+И҆́нъ+ І҆рмо́съ:= ~Ѡ҆бы́де на́съ:

~Предстоѧ́тъ раболѣ́пнѣ ржⷭ҇твꙋ̀ твоемꙋ̀ чи́ни нбⷭ҇нїи, дивѧ́щесѧ досто́йнѡ
твоемꙋ̀ безсѣ́менномꙋ рождествꙋ̀ приснодв҃о: ты́ бо чⷭ҇таѧ, и҆ пре́жде ржⷭ҇тва̀,
и҆ по ржⷭ҇твѣ̀ є҆сѝ.

~Воплоти́сѧ пре́жде сы́й безпло́тенъ, сло́во и҆з̾ тебѐ пречⷭ҇таѧ, всѧ́чєскаѧ
во́лею творѧ́й, безтѣле́сныхъ вѡ́инства приведы́й ѿ небытїѧ̀ ꙗ҆́кѡ всеси́ленъ.

~Оу҆мерщвле́нъ бы́сть вра́гъ живоно́снымъ твои́мъ плодо́мъ бг҃облагода́тнаѧ: и҆
попра́нъ бы́сть а҆́дъ проѧвле́ннѣ, и҆ и҆̀же во ᲂу҆́захъ свободи́хомсѧ. тѣ́мже
вопїю̀: стра̑сти разрꙋшѝ се́рдца моегѡ̀.

=Конда́къ, гла́съ а҃: Подо́бенъ:= ~Є҆гда̀ прїи́деши:

~Воскрⷭ҇лъ є҆сѝ ꙗ҆́кѡ бг҃ъ и҆з̾ гро́ба во сла́вѣ, и҆ мі́ръ совоскр҃си́лъ є҆сѝ,
и҆ є҆стество̀ человѣ́ческое ꙗ҆́кѡ бг҃а воспѣва́етъ тѧ̀, и҆ сме́рть и҆счезѐ:
а҆да́мъ же ликꙋ́етъ влⷣко, є҆́ѵа ны́нѣ ѿ ᲂу҆́зъ и҆збавлѧ́ема ра́дꙋетсѧ зовꙋ́щи:
ты̀ є҆сѝ, и҆́же всѣ̑мъ подаѧ̀ хрⷭ҇тѐ воскрⷭ҇нїе.

=І҆́косъ:= ~Воскрⷭ҇шаго тридне́внѡ воспои́мъ ꙗ҆́кѡ бг҃а всеси́льна, и҆ врата̀
а҆́дѡва сте́ршаго, и҆ ꙗ҆́же ѿ вѣ́ка и҆з̾ гро́ба воздви́гшаго, мѷроно́сицамъ
ꙗ҆́вльшагосѧ, ꙗ҆́коже благоизво́лилъ є҆́сть, пре́жде си̑мъ є҆́же ра́дꙋйтесѧ,
рекі́й: и҆ <<49>> а҆пⷭ҇лѡмъ ра́дость возвѣща́ѧ, ꙗ҆́кѡ є҆ди́нъ жизнода́вецъ.
тѣ́мже вѣ́рою жєны̀ ᲂу҆ч҃нкѡ́мъ зна́менїѧ побѣ́ды бл҃говѣствꙋ́ютъ, и҆ а҆́дъ
стене́тъ, и҆ сме́рть рыда́етъ: мі́ръ же весели́тсѧ. и҆ всѝ съ ни́мъ ра́дꙋютсѧ.
ты́ бо по́далъ є҆сѝ хрⷭ҇тѐ всѣ̑мъ воскрⷭ҇нїе.

=+Пѣ́снь з҃+=

=І҆рмо́съ:= ~Тебѐ ᲂу҆́мнꙋю бцⷣе, пе́щь разсмотрѧ́емъ вѣ́рнїи: ꙗ҆́коже бо
ѻ҆́троки сп҃сѐ трѝ превозноси́мый, мі́ръ ѡ҆бновѝ во чре́вѣ твое́мъ всецѣ́лъ,
хва́льный ѻ҆тцє́въ бг҃ъ, и҆ препросла́вленъ.

~Оу҆боѧ́сѧ землѧ̀, сокры́сѧ со́лнце, и҆ поме́рче свѣ́тъ, раздра́сѧ цр҃ко́внаѧ
бж҃е́ственнаѧ завѣ́са, ка́менїе же разсѣ́десѧ: на крⷭ҇тѣ́ бо ви́ситъ првⷣный,
хва́льный ѻ҆тцє́въ бг҃ъ, и҆ препросла́вленъ.

~Ты̀ бы́въ а҆́ки безпомо́щенъ, и҆ ᲂу҆ѧ́звенъ въ ме́ртвыхъ во́лею на́съ ра́ди
превозноси́мый, всѧ̑ свободи́лъ є҆сѝ, и҆ держа́вною рꙋко́ю совоскр҃си́лъ є҆сѝ,
хва́льный ѻ҆тцє́въ бг҃ъ, и҆ препросла́вленъ.

=Бг҃оро́диченъ:= ~Ра́дꙋйсѧ, и҆сто́чниче присноживы́ѧ воды̀. ра́дꙋйсѧ, раю̀
пи́щный. ра́дꙋйсѧ, стѣно̀ вѣ́рныхъ. ра́дꙋйсѧ неискꙋсобра́чнаѧ. ра́дꙋйсѧ
всемі́рнаѧ ра́досте, є҆́юже на́мъ возсїѧ̀ хва́льный ѻ҆тцє́въ бг҃ъ и҆
препросла́вленъ.

=+И҆́нъ+ І҆рмо́съ:= ~Ѻ҆́троцы бл҃гоче́стїю:

~Дре́вле ᲂу҆́бѡ проклѧта̀ бы́сть землѧ̀ а҆́велевою ѡ҆червлени́вшисѧ кро́вїю,
братоꙋбі́йственною рꙋко́ю: бг҃ото́чною же твое́ю кро́вїю бл҃гослови́сѧ
ѡ҆кропле́на, и҆ взыгра́ющи вопїе́тъ: ѻ҆тцє́въ бж҃е, бл҃гослове́нъ є҆сѝ.

~Да рыда́ютъ і҆ꙋде́йстїи бг҃опроти́внїи лю́дїе, де́рзости ᲂу҆бїе́нїѧ хрⷭ҇то́ва:
ꙗ҆зы́цы же да веселѧ́тсѧ, и҆ рꙋка́ми да воспле́щꙋтъ, и҆ вопїю́тъ: ѻ҆тцє́въ бж҃е
бл҃гослове́нъ є҆сѝ.

~Сѐ мѷроно́сицамъ ѡ҆блиста́ѧй, вопїѧ́ше а҆́гг҃лъ: воскрⷭ҇нїѧ хрⷭ҇то́ва
прїиди́те и҆ ви́дите зна́мєнїѧ, плащани́цꙋ и҆ гро́бъ, и҆ возопі́йте: ѻ҆тцє́въ
бж҃е бл҃гослове́нъ є҆сѝ. <<50>>

=+И҆́нъ+ І҆рмо́съ:= ~Тебѐ ᲂу҆́мнꙋю:

~Тѧ̀ бцⷣе лѣ́ствицꙋ і҆а́кѡвъ прⷪ҇ро́чески разꙋмѣва́етъ: тобо́ю бо
превозноси́мый на землѝ ꙗ҆ви́сѧ, и҆ съ человѣ́ки поживѐ, ꙗ҆́кѡ бл҃говолѝ,
хва́льный ѻ҆тцє́въ бг҃ъ и҆ препросла́вленъ.

~Ра́дꙋйсѧ чⷭ҇таѧ, и҆з̾ тебѐ про́йде па́стырь, и҆́же во а҆да́мовꙋ ко́жꙋ
ѡ҆бо́лксѧ вои́стиннꙋ, превозноси́мый, во всего́ мѧ человѣ́ка, за бл҃гоꙋтро́бїе
непости́жное: хва́льный ѻ҆тцє́въ бг҃ъ и҆ препросла́вленъ.

~Но́вый а҆да́мъ ѿ чи́стыхъ крове́й твои́хъ превѣ́чный бг҃ъ бы́сть вои́стиннꙋ,
є҆го́же ны́нѣ молѝ, ѡ҆бетша́вшаго мѧ̀ ѡ҆бнови́ти зовꙋ́ща: хва́льный ѻ҆тцє́въ
бг҃ъ и҆ препросла́вленъ.

=+Пѣ́снь и҃+=

=І҆рмо́съ:= Въ пещѝ ѻ҆́троцы і҆и҃левы, ꙗ҆́коже въ горни́лѣ добро́тою
бл҃гоче́стїѧ, чистѣ́е зла́та блеща́хꙋсѧ, глаго́люще: бл҃гослови́те всѧ̑ дѣла̀
гдⷭ҇нѧ гдⷭ҇а, по́йте и҆ превозноси́те во всѧ̑ вѣ́ки.

~И҆́же во́лею всѧ̑ творѧ́й, и҆ претворѧ́ѧй, ѡ҆браща́ѧй сѣ́нь сме́ртнꙋю въ
вѣ́чнꙋю жи́знь, стрⷭ҇тїю твое́ю сло́ве бж҃їй, тебѐ непреста́ннѡ всѧ̑ дѣла̀
гдⷭ҇нѧ гдⷭ҇а пои́мъ, и҆ превозно́симъ во всѧ̑ вѣ́ки.

~Ты̀ разори́лъ є҆сѝ сокрꙋше́нїе хрⷭ҇тѐ, и҆ ѻ҆каѧ́нство, во вратѣ́хъ и҆
тверды́нѧхъ а҆́довыхъ, воскр҃съ и҆з̾ гро́ба тридне́венъ. тебѐ непреста́ннѡ всѧ̑
дѣла̀ ꙗ҆́кѡ гдⷭ҇а пою́тъ, и҆ превозно́сѧтъ во всѧ̑ вѣ́ки.

=Бг҃оро́диченъ:= ~Ꙗ҆́же без̾ сѣ́мене и҆ преесте́ственнѣ ѿ ѡ҆блиста́нїѧ
бж҃е́ственнагѡ ро́ждшꙋю би́сера многоцѣ́ннаго хрⷭ҇та̀, воспои́мъ глаго́люще:
бл҃гослови́те всѧ̑ дѣла̀ гдⷭ҇нѧ гдⷭ҇а, по́йте и҆ превозноси́те є҆го̀ во всѧ̑
вѣ́ки.

=+И҆́нъ+ І҆рмо́съ:= ~Чꙋ́да преесте́ственнагѡ:

~Прїиди́те лю́дїе, поклони́мсѧ мѣ́стꙋ, на не́мже стоѧ́стѣ пречⷭ҇тѣи но́зѣ, и҆
на дре́вѣ бж҃е́ственнѣи хрⷭ҇то́вѣ <<51>> дла̑ни животворѧ́щїи простро́стѣсѧ, на
сп҃се́нїе всѣ́хъ человѣ́кѡвъ, и҆ гро́бъ живо́тный ѡ҆бстоѧ́ще, пои́мъ: да
бл҃гослови́тъ тва́рь всѧ́каѧ гдⷭ҇а, и҆ превозно́ситъ во всѧ̑ вѣ́ки.

~Ѡ҆бличи́сѧ бг҃оꙋбі́йцъ і҆ꙋде́ѡвъ пребеззако́нное ѡ҆клевета́нїе: є҆го́же бо
лестца̀ нареко́ша, воста̀ ꙗ҆́кѡ си́ленъ, нарꙋга́всѧ безꙋ́мнымъ печа́темъ. тѣ́мже
ра́дꙋющесѧ воспои́мъ: да бл҃гослови́тъ тва́рь всѧ́каѧ гдⷭ҇а, и҆ превозно́ситъ во
всѧ̑ вѣ́ки.

=Трⷪ҇ченъ:= ~Въ трїе́хъ сщ҃е́нїихъ бг҃осло́вѧще и҆ є҆ди́номъ гдⷭ҇ьствѣ сла́вꙋ
серафі́ми пречи́стїи, со стра́хомъ раболѣ́пнѡ трїѷпоста́сное сла́вѧтъ бж҃ество̀.
съ ни́миже и҆ мы̀ бл҃гоче́ствꙋюще воспои́мъ: да бл҃гослови́тъ тва́рь всѧ́каѧ
гдⷭ҇а, и҆ превозно́ситъ во всѧ̑ вѣ́ки.

=+И҆́нъ+ І҆рмо́съ:= ~Въ пещѝ ѻ҆́троцы і҆и҃левы:

~Черто́гъ свѣтови́дный, и҆з̾ негѡ́же всѣ́хъ влⷣка, ꙗ҆́кѡ жени́хъ произы́де
хрⷭ҇то́съ, воспои́мъ всѝ вопїю́ще: всѧ̑ дѣла̀ гдⷭ҇нѧ гдⷭ҇а по́йте, и҆
превозноси́те во всѧ̑ вѣ́ки.

~Ра́дꙋйсѧ прⷭ҇то́ле сла́вный бж҃їй, ра́дꙋйсѧ вѣ́рныхъ стѣно̀, є҆́юже сꙋ́щымъ во
тьмѣ̀ возсїѧ̀ свѣ́тъ хрⷭ҇то́съ, тебѐ бл҃жа́щымъ, и҆ вопїю́щымъ: всѧ̑ дѣла̀
гдⷭ҇нѧ гдⷭ҇а по́йте, и҆ превозноси́те во всѧ̑ вѣ́ки.

~Сп҃се́нїю вино́внаго на́мъ гдⷭ҇а ро́ждши, молѝ ѡ҆ всѣ́хъ вопїю́щихъ прилѣ́жнѡ,
дв҃о всепѣ́таѧ: бл҃гослови́те всѧ̑ дѣла̀ гдⷭ҇нѧ гдⷭ҇а, по́йте и҆ превозноси́те
во всѧ̑ вѣ́ки.

=Та́же пое́мъ пѣ́снь бцⷣы:= ~Вели́читъ дꙋша̀ моѧ̀ гдⷭ҇а: =Съ припѣ́вомъ:=
~Чⷭ҇тнѣ́йшꙋю херꙋві̑мъ:

=+Пѣ́снь ѳ҃+=

=І҆рмо́съ:= ~Ѡ҆́бразъ чи́стагѡ ржⷭ҇тва̀ твоегѡ̀, ѻ҆гнепали́маѧ кꙋпина̀ показа̀
неѡпа́льнаѧ: и҆ ны́нѣ на на́съ напа́стей свирѣ́пѣющꙋю ᲂу҆гаси́ти мо́лимсѧ пе́щь,
да тѧ̀ бцⷣе непреста́ннѡ велича́емъ. <<52>>

=Ѽ= ка́кѡ, лю́дїе беззако́ннїи и҆ непокори́вїи, лꙋка̑ваѧ совѣща́вше, го́рдаго
и҆ нечести́ваго ѡ҆правди́ша: првⷣнаго же на дре́вѣ ѡ҆сꙋди́ша гдⷭ҇а сла́вы,
є҆го́же досто́йнѡ велича́емъ!

~Сп҃се а҆́гнче непоро́чне, и҆́же мі́ра грѣхѝ взе́мый, тебѐ сла́вимъ воскрⷭ҇шаго
тридне́внѡ, со ѻ҆тце́мъ и҆ бж҃е́ственнымъ твои́мъ дх҃омъ, и҆ гдⷭ҇а сла́вы:
є҆го́же бг҃осло́вѧще, велича́емъ.

=Бг҃оро́диченъ:= ~Сп҃сѝ лю́ди твоѧ̑, гдⷭ҇и, и҆̀хже стѧжа́лъ є҆сѝ честно́ю
твое́ю кро́вїю, цр҃квамъ твои́мъ подаѧ̀ ми́ръ, чл҃вѣколю́бче, бцⷣы мл҃твами.

=+И҆́нъ+ І҆рмо́съ:= ~Та́инство стра́нное:

~Просла́висѧ неизрече́нною си́лою твое́ю крⷭ҇тъ тво́й, гдⷭ҇и, немощно́е бо твоѐ
па́че си́лы всѣ́мъ ꙗ҆ви́сѧ: и҆́мже си́льнїи ᲂу҆́бѡ низложе́ни бы́ша на зе́млю,
и҆ ни́щїи къ нб҃сѝ возводи́ми быва́ютъ.

~Оу҆мертви́сѧ ме́рзкаѧ на́ша сме́рть, ꙾и҆з̾ ме́ртвыхъ воскрⷭ҇нїемъ: ты́ бо
ꙗ҆ви́всѧ сꙋ́щымъ во а҆́дѣ хрⷭ҇тѐ, живо́тъ дарова́лъ є҆сѝ꙾[[꙾и҆з̾ ме́ртвыхъ бо
воскрⷭ҇нїе ты̀, ꙗ҆ви́всѧ сꙋ́щымъ во а҆́дѣ, хрⷭ҇тѐ, дарова́лъ є҆сѝ꙾]]. тѣ́мже тѧ̀
ꙗ҆́кѡ жи́знь и҆ воскрⷭ҇нїе и҆ свѣ́тъ ѵ҆поста́сный пою́ще велича́емъ.

=Трⷪ҇ченъ:= ~Безнача́льное є҆стество̀ и҆ непредѣ́льное, въ трїе́хъ познава́етсѧ
є҆ди́нствѣхъ, бг҃онача́льныхъ ѵ҆поста́сехъ є҆ди́но бж҃ество̀, во ѻ҆ц҃ѣ̀, и҆
сн҃ѣ, и҆ дх҃ѣ: на не́же бг҃омꙋ́дрїи лю́дїе ᲂу҆пова́юще, спаса́емсѧ.

=+И҆́нъ+ І҆рмо́съ:= ~Ѡ҆́бразъ чи́стагѡ:

~И҆з̾ ко́рене дв҃дова прозѧбла̀ є҆сѝ прⷪ҇ро́ческагѡ дв҃о, и҆ бг҃оѻч҃ескагѡ: но
и҆ дв҃да ꙗ҆́кѡ вои́стиннꙋ ты̀ просла́вила є҆сѝ, ꙗ҆́кѡ ро́ждши
прⷪ҇ро́чествованнаго гдⷭ҇а сла́вы: є҆го́же досто́йнѡ велича́емъ.

~Всѧ́къ похва́льный, пречⷭ҇таѧ, зако́нъ побѣжда́етсѧ вели́чествомъ сла́вы
твоеѧ̀. но ѽ влⷣчце, ѿ ра̑бъ <<53>> твои́хъ недосто́йныхъ, ѿ любвѐ тебѣ̀
приноси́мое прїимѝ, бцⷣе, со ᲂу҆се́рдїемъ пѣ́нїе похва́льное.

=Ѽ= па́че ᲂу҆ма̀ чꙋде́съ твои́хъ! ты́ бо дв҃о є҆ди́на па́че сл҃нца, всѣ̑мъ
дала̀ є҆сѝ разꙋмѣ́ти новѣ́йшее чꙋ́до, всечⷭ҇таѧ, твоегѡ̀ ржⷭ҇тва̀
непостижи́магѡ. тѣ́мже тѧ̀ всѝ велича́емъ.

=По катава́сїи є҆ктенїа̀ ма́лаѧ. Та́же,= ~Ст҃ъ гдⷭ҇ь бг҃ъ на́шъ: =три́жды.
є҆ѯапостїла́рїй ᲂу҆́треннїй.=

=На хвали́техъ стїхи̑ры воскрⷭ҇ны, гла́съ а҃:=

=Сті́хъ:= ~Сотвори́ти въ ни́хъ сꙋ́дъ напи́санъ: сла́ва сїѧ̀ бꙋ́детъ всѣ̑мъ
прпⷣбнымъ є҆гѡ̀.

~Пое́мъ твою̀ хрⷭ҇тѐ, сп҃си́тельнꙋю стрⷭ҇ть, и҆ сла́вимъ твоѐ воскрⷭ҇нїе.

=Сті́хъ:= ~Хвали́те бг҃а во ст҃ы́хъ є҆гѡ̀, хвали́те є҆го̀ во ᲂу҆тверже́нїи
си́лы є҆гѡ̀.

~Крⷭ҇тъ претерпѣ́вый, и҆ сме́рть ᲂу҆праздни́вый, и҆ воскр҃сы́й и҆з̾ ме́ртвыхъ,
ᲂу҆мирѝ на́шꙋ жи́знь гдⷭ҇и, ꙗ҆́кѡ є҆ди́нъ всеси́ленъ.

=Сті́хъ:= ~Хвали́те є҆го̀ на си́лахъ є҆гѡ̀, хвали́те є҆го̀ по мно́жествꙋ
вели́чествїѧ є҆гѡ̀.

~А҆́да плѣни́вый, и҆ человѣ́ка воскр҃си́вый, воскрⷭ҇нїемъ твои́мъ хрⷭ҇тѐ,
сподо́би на́съ чи́стымъ се́рдцемъ, тебѐ пѣ́ти и҆ сла́вити.

=Сті́хъ:= ~Хвали́те є҆го̀ во гла́сѣ трꙋ́бнѣмъ: хвали́те є҆го̀ во ѱалти́ри и҆
гꙋ́слехъ.

~Бг҃олѣ́пное твоѐ снисхожде́нїе сла́вѧще, пое́мъ тѧ̀ хрⷭ҇тѐ. роди́лсѧ є҆сѝ ѿ
дв҃ы, и҆ не разлꙋче́нъ бы́лъ є҆сѝ ѿ ѻ҆ц҃а̀, пострада́лъ є҆сѝ ꙗ҆́кѡ чл҃вѣ́къ, и҆
во́лею претерпѣ́лъ є҆сѝ крⷭ҇тъ, воскрⷭ҇лъ є҆сѝ ѿ гро́ба, ꙗ҆́кѡ ѿ черто́га
произше́дъ да сп҃се́ши мі́ръ, гдⷭ҇и сла́ва тебѣ̀.

=И҆́ны стїхи̑ры, а҆нато́лїевы, гла́съ то́йже:=

=Сті́хъ:= ~Хвали́те є҆го̀ въ тѷмпа́нѣ и҆ ли́цѣ, хвали́те є҆го̀ во стрꙋ́нахъ и҆
ѻ҆рга́нѣ. <<54>>

~Є҆гда̀ пригвозди́лсѧ є҆сѝ на дре́вѣ крⷭ҇тнѣмъ, тогда̀ ᲂу҆мертви́сѧ держа́ва
вра́жїѧ: тва́рь поколеба́сѧ стра́хомъ твои́мъ: и҆ а҆́дъ плѣне́нъ бы́сть
держа́вою твое́ю: мє́ртвыѧ ѿ грѡ́бъ воскр҃си́лъ є҆сѝ, и҆ разбо́йникꙋ ра́й
ѿве́рзлъ є҆сѝ: хрⷭ҇тѐ бж҃е на́шъ сла́ва тебѣ̀.

=Сті́хъ:= ~Хвали́те є҆го̀ въ кѷмва́лѣхъ доброгла́сныхъ, хвали́те є҆го̀ въ
кѷмва́лѣхъ восклица́нїѧ: всѧ́кое дыха́нїе да хва́литъ гдⷭ҇а.

~Рыдаю́щѧ со тща́нїемъ гро́ба твоегѡ̀ доше́дшѧ честны̑ѧ жєны̀, ѡ҆брѣ́тшѧ же
гро́бъ ѿве́рстъ, и҆ ᲂу҆вѣ́дѣвшѧ ѿ а҆́гг҃ла но́вое и҆ пресла́вное чꙋ́до,
возвѣсти́ша а҆пⷭ҇лѡмъ: ꙗ҆́кѡ воскр҃се гдⷭ҇ь, да́рꙋѧй мі́рови ве́лїю млⷭ҇ть.

=Сті́хъ:= ~Воскрⷭ҇нѝ гдⷭ҇и бж҃е мо́й, да вознесе́тсѧ рꙋка̀ твоѧ̀, не забꙋ́ди
ᲂу҆бо́гихъ твои́хъ до конца̀.

~Стрⷭ҇те́й твои́хъ бж҃е́ствєннымъ ꙗ҆́звамъ покланѧ́емсѧ хрⷭ҇тѐ бж҃е, и҆ є҆́же
въ сїѡ́нѣ влⷣчнемꙋ сщ҃еннодѣ́йствїю, на коне́цъ вѣкѡ́въ бг҃оѧвле́ннѣ бы́вшемꙋ:
и҆́бо во тьмѣ̀ спѧ́щыѧ, сл҃нце просвѣтѝ пра́вды, къ невече́рнемꙋ наставлѧ́ѧ
сїѧ́нїю: гдⷭ҇и сла́ва тебѣ̀.

=Сті́хъ:= ~И҆сповѣ́мсѧ тебѣ̀ гдⷭ҇и всѣ́мъ се́рдцемъ мои́мъ, повѣ́мъ всѧ̑
чꙋдеса̀ твоѧ̑.

~Любомѧте́жный ро́де є҆вре́йскїй внꙋши́те, гдѣ̀ сꙋ́ть, и҆̀же къ пїла́тꙋ
прише́дшїи: да рекꙋ́тъ стрегꙋ́щїи во́ини: гдѣ̀ сꙋ́ть печа̑ти грѡ́бныѧ; гдѣ̀
преложе́нъ бы́сть погребе́нный; гдѣ̀ про́данъ бы́сть непрода́нный; ка́кѡ
ᲂу҆кра́дено бы́сть сокро́вище; что̀ ѡ҆клеветꙋ́ете сп҃сово воста́нїе
пребеззако́нїи і҆ꙋдє́и; воскр҃се и҆́же въ ме́ртвыхъ свобо́дь, и҆ подае́тъ
мі́рови ве́лїю млⷭ҇ть.

=Сла́ва, стїхи́ра є҆ѵⷢ҇льскаѧ ᲂу҆́треннѧѧ=

=И҆ ны́нѣ:= ~Пребл҃гослове́нна є҆сѝ бцⷣе дв҃о, вопло́щшимъ бо сѧ и҆з̾ тебѐ
а҆́дъ плѣни́сѧ, а҆да́мъ воззва́сѧ, клѧ́тва потреби́сѧ, є҆́ѵа свободи́сѧ, сме́рть
ᲂу҆мертви́сѧ, и҆ мы̀ ѡ҆жи́хомъ, тѣ́мъ воспѣва́юще вопїе́мъ: бл҃гослове́нъ
хрⷭ҇то́съ бг҃ъ бл҃говоли́вый та́кѡ, сла́ва тебѣ̀. <<55>>

=Славосло́вїе вели́кое. Та́же, тропа́рь воскрⷭ҇нъ:=

~Дне́сь сп҃се́нїе мі́рꙋ бы́сть, пое́мъ воскрⷭ҇шемꙋ и҆з̾ гро́ба, и҆ нача́льникꙋ
жи́зни на́шеѧ: разрꙋши́въ бо сме́ртїю сме́рть, побѣ́дꙋ дадѐ на́мъ, и҆ ве́лїю
млⷭ҇ть.

=И҆ ѿпꙋ́стъ=

=На +лїтꙋргі́и+ и҆з̾ѡбрази́тєльнаѧ, бл҃жє́нна, гла́съ а҃:=

~Снѣ́дїю и҆зведѐ и҆з̾ раѧ̀ вра́гъ а҆да́ма: крⷭ҇то́мъ же разбо́йника введѐ
хрⷭ҇то́съ во́нь, помѧни́ мѧ, зовꙋ́ща, є҆гда̀ прїи́деши во црⷭ҇твїи твое́мъ.

=Сті́хъ:= ~Бл҃же́ни чи́стїи се́рдцемъ, ꙗ҆́кѡ ті́и бг҃а ᲂу҆́зрѧтъ.

~Покла́нѧюсѧ стрⷭ҇те́мъ твои̑мъ, славосло́влю и҆ воскр҃се́нїе со а҆да́момъ и҆
разбо́йникомъ, со гла́сомъ свѣ́тлымъ вопїю́ ти: помѧни́ мѧ гдⷭ҇и, є҆гда̀
прїи́деши во црⷭ҇твїи твое́мъ.

=Сті́хъ:= ~Бл҃же́ни миротво́рцы, ꙗ҆́кѡ ті́и сн҃ове бж҃їи нарекꙋ́тсѧ.

~Распѧ́лсѧ є҆сѝ безгрѣ́шне, и҆ во гро́бѣ положи́лсѧ є҆сѝ во́лею: но воскрⷭ҇лъ
є҆сѝ ꙗ҆́кѡ бг҃ъ, совоздви́гнꙋвый себѣ̀ а҆да́ма, помѧни́ мѧ, зовꙋ́ща, є҆гда̀
прїи́деши во црⷭ҇твїи твое́мъ.

=Сті́хъ:= ~Бл҃же́ни и҆згна́ни пра́вды ра́ди, ꙗ҆́кѡ тѣ́хъ є҆́сть црⷭ҇тво
нбⷭ҇ное.

~Хра́мъ тво́й тѣле́сный тридне́внымъ воскр҃си́вый погребе́нїемъ, со а҆да́момъ,
и҆ и҆̀же ѿ а҆да́ма, воскр҃си́лъ є҆сѝ хрⷭ҇тѐ бж҃е: помѧнѝ на́съ зовꙋ́щихъ, є҆гда̀
прїи́деши во црⷭ҇твїи твое́мъ.

=Сті́хъ:= ~Бл҃же́ни є҆стѐ, є҆гда̀ поно́сѧтъ ва́мъ, и҆ и҆жденꙋ́тъ, и҆ рекꙋ́тъ
всѧ́къ ѕо́лъ глаго́лъ на вы̀ лжꙋ́ще менѐ ра́ди.

~Мѷронѡ́сицы прїидо́ша пла́чꙋщѧ, на гро́бъ тво́й хрⷭ҇тѐ бж҃е, ѕѣлѡ̀ ра́нѡ: и҆
въ бѣ́лыхъ ри́захъ ѡ҆брѣто́ша а҆́гг҃ла сѣдѧ́ща, что̀ и҆́щете; зовꙋ́ща. воскр҃се
хрⷭ҇то́съ, не рыда́йте про́чее.

=Сті́хъ:= ~Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша мно́га на нб҃сѣ́хъ.
<<56>>

~А҆пⷭ҇ли твоѝ гдⷭ҇и на го́рꙋ, а҆́може повелѣ́лъ є҆сѝ и҆̀мъ, прише́дше сп҃се, и҆
тѧ̀ ви́дѣвше поклони́шасѧ и҆̀хже и҆ посла́лъ є҆сѝ во ꙗ҆зы́ки ᲂу҆чи́ти и҆
крести́ти ѧ҆̀.

=Сла́ва, трⷪ҇ченъ:= ~Ѻ҆ц҃ꙋ̀ поклони́мсѧ, и҆ сн҃а славосло́вимъ и҆ прест҃а́го
дх҃а вкꙋ́пѣ воспои́мъ, зовꙋ́ще и҆ глаго́люще: всест҃а́ѧ трⷪ҇це, сп҃сѝ всѣ́хъ
на́съ.

=И҆ ны́нѣ:= ~Мт҃рь твою̀ приво́дѧтъ ти́ въ мл҃твꙋ, лю́дїе твоѝ хрⷭ҇тѐ:
мольба́ми є҆ѧ̀ щедрѡ́ты твоѧ̑ да́ждь на́мъ бл҃гі́й, да тѧ̀ прославлѧ́емъ, и҆з̾
гро́ба на́мъ возсїѧ́вшаго.

=Прокі́менъ, гла́съ а҃:= ~Бꙋ́ди, гдⷭ҇и, млⷭ҇ть твоѧ̀ на на́съ, ꙗ҆́коже
ᲂу҆пова́хомъ на тѧ̀.

=Сті́хъ:= ~Ра́дꙋйтесѧ првⷣнїи ѡ҆ гдⷭ҇ѣ, пра̑вымъ подоба́етъ похвала̀.

=А҆ллилꙋ́їа:= ~Бг҃ъ даѧ́й ѿмще́нїе мнѣ̀, и҆ покори́вый лю́ди под̾ мѧ̀.

=Сті́хъ:= ~Велича́ѧй сп҃сє́нїѧ царе́ва, и҆ творѧ́й млⷭ҇ть хрїстꙋ̀ своемꙋ̀
дв҃дꙋ, и҆ сѣ́мени є҆гѡ̀ до вѣ́ка.

