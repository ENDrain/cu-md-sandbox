<<324>>

=+Въ пѧто́къ ве́чера+,=

=нача́ло сꙋббѡ́тнѣй слꙋ́жбѣ, и҆ всѐ послѣ́дованїе вече́рни и҆ ᲂу҆́трени:
пи́санъ ᲂу҆ка́зъ ѡ҆ то́мъ въ пе́рвомъ гла́сѣ.=

=На= ~Гдⷭ҇и воззва́хъ, =стїхи̑ры ст҃ы̑мъ мч҃нкѡмъ, и҆ ст҃и́телємъ и҆ прпⷣбнымъ.
Гла́съ в҃.=

=Подо́бенъ:= ~Є҆гда̀ ѿ дре́ва тѧ̀:

=Сті́хъ:= ~А҆́ще беззакѡ́нїѧ на́зриши гдⷭ҇и, гдⷭ҇и, кто̀ постои́тъ; ꙗ҆́кѡ ᲂу҆
тебѐ ѡ҆чище́нїе є҆́сть.

~Пло́ть предаю́ще ра́намъ и҆ горча́йшыѧ мꙋ̑ки терпѧ́ще, и҆ нꙋ́жнꙋю сме́рть
мч҃нцы всехва́льнїи, и҆ мꙋчи́телей посрами́сте, и҆ чє́сти і҆́дѡльскїѧ вои́стиннꙋ
потреби́ли є҆стѐ, хрⷭ҇та̀ проповѣ́дающе є҆ди́наго бг҃а и҆ влⷣкꙋ: є҆мꙋ́же со
а҆́гг҃льскими ли́ки, вѣнцено́сцы сла́внїи, предстоитѐ.

=Сті́хъ:= ~И҆́мене ра́ди твоегѡ̀ потерпѣ́хъ тѧ̀ гдⷭ҇и, потерпѣ̀ дꙋша̀ моѧ̀ въ
сло́во твоѐ, ᲂу҆пова̀ дꙋша̀ моѧ̀ на гдⷭ҇а.

=И҆ па́ки глаго́лемъ тꙋ́же стїхи́рꙋ:= ~Пло́ть предаю́ще ра́намъ:

=Сті́хъ: Ѿ= стра́жи ᲂу҆́треннїѧ до но́щи, ѿ стра́жи ᲂу҆́треннїѧ да ᲂу҆пова́етъ
і҆и҃ль на гдⷭ҇а.

~Сло́ва ꙗ҆́вльшагѡсѧ на землѝ, проповѣ̑дницы ꙗ҆ви́стесѧ бж҃е́ственнїи, и҆
бл҃гоче́стїю всѣ́хъ наꙋчи́сте, и҆ правосла́вное бж҃е́ственныхъ слове́съ
и҆зло́жше, и҆́миже є҆́ресь дале́че ѿгна́сте ѿ цр҃кве хрⷭ҇то́вы. тѣ́мже во
ѻ҆би́тєли при́снѡ живꙋ́щыѧ, ꙗ҆́кѡ сщ҃еннодѣ́йственницы трⷪ҇цы, всѣ́хъ введи́те
бл҃же́ннїи.

=И҆́ны стїхи̑ры мч҃нчны, гла́съ то́йже.=

=Сті́хъ:= ~Ꙗ҆́кѡ ᲂу҆ гдⷭ҇а млⷭ҇ть, и҆ мно́гое ᲂу҆ негѡ̀ и҆збавле́нїе: и҆ то́й
и҆зба́витъ і҆и҃лѧ ѿ всѣ́хъ беззако́нїй є҆гѡ̀.

~И҆̀же земны̑ѧ сла̑сти не возлюби́вше стрⷭ҇тоте́рпцы, нбⷭ҇нымъ благи̑мъ
сподо́бишасѧ, и҆ а҆́гг҃лѡмъ согра́ждане бы́ша: гдⷭ҇и, мл҃твами и҆́хъ поми́лꙋй,
и҆ сп҃сѝ на́съ. <<325>>

=Сті́хъ:= ~Хвали́те гдⷭ҇а всѝ ꙗ҆зы́цы, похвали́те є҆го̀ всѝ лю́дїе.

~Ст҃ы̑мъ мч҃нкѡмъ молѧ́щымсѧ ѡ҆ на́съ, и҆ хрⷭ҇та̀ пою́щымъ, всѧ́ка пре́лесть
преста̀, и҆ человѣ́ческїй ро́дъ вѣ́рою сп҃са́етсѧ.

=Сті́хъ:= ~Ꙗ҆́кѡ ᲂу҆тверди́сѧ млⷭ҇ть є҆гѡ̀ на на́съ, и҆ и҆́стина гдⷭ҇нѧ
пребыва́етъ во вѣ́къ.

~Ли́цы мч҃нчестїи проти́вишасѧ мꙋчи́телємъ, глаго́люще: мы̀ во́инствꙋемъ цр҃ю̀
си́ламъ: а҆́ще и҆ ѻ҆гню̀ и҆ мꙋ́камъ предадитѐ на́съ, не ѿмета́емсѧ трⷪ҇ческїѧ
си́лы.

=Сла́ва, и҆ ны́нѣ, бг҃оро́диченъ:= Пре́йде сѣ́нь зако́ннаѧ, бл҃года́ти
прише́дши: ꙗ҆́коже бо кꙋпина̀ не сгара́ше ѡ҆палѧ́ема, та́кѡ дв҃а родила̀ є҆сѝ,
и҆ дв҃а пребыла̀ є҆сѝ. вмѣ́стѡ столпа̀ ѻ҆́гненнагѡ, пра́ведное возсїѧ̀ сл҃нце:
вмѣ́стѡ мѡѷсе́а, хрⷭ҇то́съ, сп҃се́нїе дꙋ́шъ на́шихъ.

=Та́же.Свѣ́те ти́хїй: Прокі́менъ днѐ:= ~Бж҃е застꙋ́пникъ мо́й є҆сѝ ты̀, и҆
млⷭ҇ть твоѧ̀ предвари́тъ мѧ̀. Сті́хъ: И҆зми́ мѧ ѿ вра̑гъ мои́хъ бж҃е, и҆ ѿ
востаю́щихъ на мѧ̀ и҆зба́ви мѧ̀. Та́же, Сподо́би гдⷭ҇и въ ве́черъ се́й:

=На стїхо́внѣ стїхи̑ры, гла́съ в҃:=

~Ве́лїѧ сла́ва, ю҆́же стѧжа́сте ст҃і́и вѣ́рою: не то́кмѡ бо въ страда́нїихъ
врага̀ побѣди́ли є҆стѐ, но и҆ по сме́рти дꙋ́хи прого́ните, недꙋ̑жныѧ
и҆сцѣлѧ́ете, дꙋ́шъ и҆ тѣле́съ вра́чеве: моли́тесѧ ко гдⷭ҇ꙋ, поми́ловатисѧ
дꙋша́мъ на́шымъ.

=Сті́хъ:= ~Бл҃же́ни, ꙗ҆̀же и҆збра́лъ и҆ прїѧ́лъ є҆сѝ гдⷭ҇и.

=Ме́ртвенъ:= ~Ꙗ҆́кѡ цвѣ́тъ ᲂу҆вѧда́етъ, и҆ ꙗ҆́кѡ сѣ́нь ми́мѡ грѧде́тъ, и҆
разрꙋша́етсѧ всѧ́къ человѣ́къ: па́ки же гласѧ́щей трꙋбѣ̀, ме́ртвїи ꙗ҆́кѡ въ
трꙋ́сѣ всѝ воста́нꙋтъ ко твоемꙋ̀ срѣ́тенїю, хрⷭ҇тѐ бж҃е. тогда̀ влⷣко, и҆̀хже
преста́вилъ є҆сѝ ѿ на́съ, во ст҃ы́хъ твои́хъ ᲂу҆чинѝ кро́вѣхъ дꙋ́хи ра̑бъ
твои́хъ.

=Сті́хъ:= ~Дꙋ́шы и҆́хъ во бл҃ги́хъ водворѧ́тсѧ.

=Ме́ртвенъ:= ~Оу҆вы̀ мнѣ̀, коли́къ по́двигъ и҆́мать дꙋша̀ разлꙋча́ющисѧ ѿ
тѣлесѐ! ᲂу҆вы̀ мнѣ̀, тогда̀ коли́кѡ слези́тъ, <<326>> и҆ нѣ́сть и҆́же поми́лꙋетъ
ю҆̀! ко а҆́гг҃лѡмъ ѻ҆́чи возводѧ́щи, бездѣ́льнѡ мо́литсѧ: къ человѣ́кѡмъ рꙋ́цѣ
простира́ющи, и҆ не и҆́мать помога́ющагѡ. тѣ́мже, возлю́блєннаѧ моѧ̑ бра́тїе,
разꙋмѣ́вше кра́ткꙋю на́шꙋ жи́знь, преста́влєннымъ поко́ѧ ѿ хрⷭ҇та̀ про́симъ, и҆
дꙋша́мъ на́шымъ ве́лїю млⷭ҇ть.

=Сла́ва, и҆ ны́нѣ, бг҃оро́диченъ:= Сп҃сѝ ѿ бѣ́дъ рабы̑ твоѧ̑ бцⷣе дв҃о, ꙗ҆́кѡ
всѝ по бз҃ѣ къ тебѣ̀ прибѣга́емъ, ꙗ҆́кѡ къ нерꙋши́мѣй стѣнѣ̀ и҆
предста́тельствꙋ.

=Та́же:= ~Ны́нѣ ѿпꙋща́еши: =Трист҃о́е. По= ~Ѻ҆́ч҃е на́шъ: =тропа́рь, и҆
ѿпꙋ́стъ.=

=+Въ пѧто́къ на повече́рїи+,=

=канѡ́нъ моле́бный прест҃ѣ́й бцⷣѣ. Гла́съ в҃.=

=+Пѣ́снь а҃+=

=І҆рмо́съ:= Грѧди́те лю́дїе, пои́мъ пѣ́снь хрⷭ҇тꙋ̀ бг҃ꙋ, раздѣ́льшемꙋ мо́ре, и҆
наста́вльшемꙋ лю́ди, ꙗ҆̀же и҆зведѐ и҆з̾ рабо́ты є҆гѵ́петскїѧ: ꙗ҆́кѡ просла́висѧ.

~Жи́зни и҆сто́чникъ є҆сѝ, дв҃о мт҃и чⷭ҇таѧ, нача́льника и҆ гдⷭ҇а ро́ждши,
жи́знь всѧ́ческихъ, ѡ҆роша́ющи вѣ́рою славосло́вѧщыѧ тѧ̀.

~Тѧ̀ ᲂу҆твержде́нїе и҆ предста́тельницꙋ ѡ҆бога́щшесѧ и҆́мамы, и҆́же бцⷣꙋ
пречⷭ҇таѧ и҆сповѣ́дающїи тѧ̀, ѿ треволне́нїѧ житїѧ̀ всенепоро́чнаѧ дв҃о
сп҃са́емсѧ.

=Сла́ва:= ~Ꙗ҆́же и҆сто́чникъ безсме́ртїѧ ро́ждши, ᲂу҆ѧ́звленаго мѧ̀ страстьмѝ
ѻ҆трокови́це и҆сцѣлѝ и҆ ѻ҆гнѧ̀ вѣ́чнагѡ и҆схитѝ, є҆ди́на бг҃обл҃года́тнаѧ.

=И҆ ны́нѣ:= ~Ꙗ҆́же вѣ̑рнымъ прибѣ́жище приснодв҃о, держа́внаѧ по́мощь
притека́ющымъ тѝ, ѿ всѧ́кїѧ нꙋ́жды и҆ вре́да сопроти́внагѡ на́съ сп҃сѝ. <<327>>

=+Пѣ́снь г҃+=

=І҆рмо́съ:= ~Оу҆твердѝ на́съ въ тебѣ̀ гдⷭ҇и, дре́вомъ ᲂу҆мерщве́й грѣ́хъ, и҆
стра́хъ тво́й всадѝ въ сердца̀ на́съ пою́щихъ тѧ̀.

~Златꙋ́ю ꙗ҆́кѡ вои́стиннꙋ кади́льницꙋ, и҆ ста́мнꙋ ма́нны, и҆ бж҃е́ственнꙋю
го́рꙋ, и҆ пала́тꙋ прекра́снꙋ бж҃їю, тѧ̀ дв҃о и҆менꙋ́емъ.

~Цр҃ковь, и҆ сщ҃е́нное жили́ще сло́ва сꙋ́щи бцⷣе, прегрѣше́нїй ѡ҆чище́нїе бꙋ́ди
мнѣ̀ при́снѡ, прест҃а́ѧ дв҃о.

=Сла́ва:= ~Ни ѧ҆зы́къ зе́мленъ, ни ᲂу҆́мъ безпло́тныхъ, возмо́жетъ ржⷭ҇тво̀
твоѐ сказа́ти: па́че є҆стества́ бо и҆ смы́сла, бцⷣе, зижди́телѧ родила̀ є҆сѝ.

=И҆ ны́нѣ:= ~Оу҆твержде́нїе бꙋ́ди и҆ прибѣ́жище и҆ покро́въ, дв҃о
бг҃ороди́тельнице, вѣ́рою къ тебѣ̀ прибѣга́ющымъ, и҆ бж҃їю тѧ̀ мт҃рь
и҆сповѣ́дающымъ.

=+Пѣ́снь д҃+=

=І҆рмо́съ:= ~Оу҆слы́шахъ гдⷭ҇и, сла́вное твоѐ смотре́нїе, и҆ просла́вихъ
чл҃вѣколю́бче, непостижи́мꙋю твою̀ си́лꙋ.

~Тѧ̀ бцⷣе стѧжа́хомъ хрⷭ҇тїа́не по́мощь ве́лїю, ѿ лю́тыхъ бѣ́дъ на́съ и҆схитѝ.

~Неискꙋсобра́чнаѧ влⷣчце, ꙗ҆́же бг҃а во ᲂу҆тро́бѣ заче́нши, напа́стей и҆
печа́лей всѣ́хъ на́съ и҆зба́ви.

=Сла́ва:= ~Непобѣди́мꙋю стѣ́нꙋ тѧ̀, и҆ держа́внꙋю наде́ждꙋ бцⷣе, вѣ́рнїи
стѧжа́хомъ въ напа́стехъ чⷭ҇таѧ.

=И҆ ны́нѣ:= ~Мл҃твꙋ твою̀ влⷣчце, ꙗ҆́кѡ тве́рдъ степе́нь стѧжа́вше, разли́чныхъ
скорбе́й и҆збавлѧ́емсѧ.

=+Пѣ́снь є҃+=

=І҆рмо́съ:= ~Свѣ́та пода́телю, и҆ вѣкѡ́въ тво́рче гдⷭ҇и, во свѣ́тѣ твои́хъ
повелѣ́нїй наста́ви на́съ: ра́звѣ бо тебѐ и҆но́гѡ бг҃а не зна́емъ.

~Воплоще́нна и҆з̾ тебѐ, бг҃ороди́тельнице, вѣ́рнїи позна́хомъ, без̾ сѣ́мене
сн҃а рожде́нна, бг҃а и҆́стинна, и҆ чл҃вѣ́ка є҆стество́мъ: тѣ́мже тѧ̀ сла́вимъ.
<<328>>

~Под̾ кро́въ тво́й и҆ застꙋпле́нїе, пречⷭ҇таѧ, вѣ́рнїи всегда̀ прибѣга́юще
вѣ́рою, и҆збавлѧ́емсѧ тобо́ю бцⷣе, всѧ́кагѡ тѧ́жкагѡ наше́ствїѧ.

=Сла́ва:= ~И҆зба́ви на́съ ѿ напа́стей, и҆ бꙋ́ри помышле́нїй, пречⷭ҇таѧ,
всѧ́кагѡ гнѣ́ва, всѧ́кагѡ грѣха̀, гла́да же и҆ гꙋби́тельства, и҆ вѣ́чнагѡ, дв҃о,
мꙋче́нїѧ.

=И҆ ны́нѣ:= ~Застꙋ́пница на́ша и҆ сп҃се́нїе и҆ наде́жда влⷣчце, хрⷭ҇тїа́нъ
сꙋ́щи, сп҃сѝ любо́вїю тѧ̀ при́снѡ вѣ́рнѡ воспѣва́ющихъ, дв҃о всепѣ́таѧ.

=+Пѣ́снь ѕ҃+=

=І҆рмо́съ:= Въ бе́зднѣ грѣхо́внѣй валѧ́ѧсѧ, неизслѣ́днꙋю млⷭ҇рдїѧ твоегѡ̀
призыва́ю бе́зднꙋ: ѿ тлѝ, бж҃е, мѧ̀ возведѝ.

~И҆́же во́лею всѧ̑ содѣва́ѧй, въ ложесна̀ неискꙋсобра́чныѧ во́лею всели́всѧ,
тле́ю болѧ́щыѧ нетлѣ́нїемъ ѡ҆богати́въ, ꙗ҆́кѡ млⷭ҇рдъ.

~Вы́шша вы́шнихъ си́лъ, и҆ ст҃ѣ́йша є҆сѝ всенепоро́чнаѧ, па́че є҆стества̀
вмѣ́щши невмѣсти́мое сло́во въ ложесна̀ твоѧ̑.

=Сла́ва:= ~На пꙋтѝ житїѧ̀ заблꙋжде́ннаго мѧ̀, и҆ безпꙋ́тїемъ ча́стѡ па́дающа во
грѣсѣ́хъ, влⷣчце, къ покаѧ́нїѧ стезѧ́мъ наста́ви.

=И҆ ны́нѣ:= ~Не пре́зри чⷭ҇таѧ мольбы̑ на́шѧ, на тѧ̀ поло́жшихъ наде́ждꙋ ра̑бъ
твои́хъ: прибѣ́жище бо влⷣчце, и҆ дꙋша́мъ ѡ҆чище́нїе є҆сѝ.

=Та́же,= ~Гдⷭ҇и поми́лꙋй, =три́жды. Сла́ва, и҆ ны́нѣ:=

=Сѣда́ленъ, гла́съ в҃:=

~Сло́во без̾ сѣ́мене зачала̀ є҆сѝ, сн҃а же є҆ди́наго хрⷭ҇та̀ родила̀ є҆сѝ: ты́
бо родѝ но́во ѻ҆троча̀ зижди́телѧ твоего̀. тѣ́мъ тѧ̀ бцⷣе, велича́емъ.

=+Пѣ́снь з҃+=

=І҆рмо́съ:= ~Ѡ҆́бразꙋ злато́мꙋ на по́лѣ деи́рѣ слꙋжи́мꙋ, трїѐ твоѝ ѻ҆́троцы
небрего́ша безбо́жнагѡ велѣ́нїѧ: посредѣ́ же <<329>> ѻ҆гнѧ̀ вве́ржени,
ѡ҆роша́еми поѧ́хꙋ: бл҃гослове́нъ є҆сѝ бж҃е ѻ҆тє́цъ на́шихъ.

~Ѻ҆ц҃ꙋ̀ соесте́ственна разꙋ́мнаго сн҃а, си́лою дх҃а прест҃а́гѡ воплоти́ла є҆сѝ
бг҃обл҃года́тнаѧ влⷣчце. сего̀ ᲂу҆́бѡ непреста́ннѡ молѝ, ᲂу҆ще́дрити пою́щыѧ:
бл҃гослове́ннаѧ, ꙗ҆́же бг҃а пло́тїю ро́ждшаѧ.

~Дв҃о чⷭ҇таѧ, неискꙋсобра́чнаѧ, ст҃а́ѧ бл҃гослове́ннаѧ, па́дающихъ
и҆справле́нїе, согрѣша́ющихъ и҆збавле́нїе: сп҃си́ мѧ блꙋ́днаго, сп҃сѝ, сн҃ꙋ
твоемꙋ̀ зовꙋ́ща: бл҃гослове́ннаѧ, ꙗ҆́же бг҃а пло́тїю ро́ждшаѧ.

=Сла́ва:= ~Приста́нище тве́рдо, предста́тельница стра́шна, и҆ стѣна̀
неѡбори́ма, въ нꙋ́ждахъ бѣ́дствꙋющымъ, и҆ ѡ҆бꙋрева́ємымъ въ печа́ли, и҆ ꙗ҆̀же къ
сн҃ꙋ твоемꙋ̀ мл҃твами, бцⷣе сꙋ́щи, ѿ многоѡбра́зныхъ и҆скꙋше́нїй сп҃сѝ рабы̑
твоѧ̑.

=И҆ ны́нѣ:= ~Ꙗ҆́же є҆ди́но ᲂу҆пова́нїе, и҆ по́мощь вѣ́рныхъ бг҃ороди́тельнице,
потщи́сѧ помощѝ рабѡ́мъ твои̑мъ, погрꙋжа́ємымъ скорбьмѝ, ѿвсю́дꙋ недоꙋмѣ́ємымъ,
и҆ въ болѣ́знехъ сꙋ́щымъ, и҆ прибѣга́ющымъ къ тебѣ̀ любо́вїю дꙋшѝ.

=+Пѣ́снь и҃+=

=І҆рмо́съ:= Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ снизше́дшаго, и҆
пла́мень въ ро́сꙋ прело́жшаго бг҃а, по́йте дѣла̀ ꙗ҆́кѡ гдⷭ҇а, и҆ превозноси́те
во всѧ̑ вѣ́ки.

~Живы́й сꙋ́щїй и҆сто́чникъ, ꙗ҆́кѡ во́дꙋ жи́зни ро́ждши, дꙋ́шꙋ мою̀ и҆ста́ѧвшꙋю
грѣха̀ пла́менемъ, дв҃о бцⷣе, ѡ҆росѝ, да тѧ̀ сла́влю во всѧ̑ вѣ́ки.

~Оу҆мерщвле́нныхъ, и҆ къ пе́рсти сме́ртнѣй и҆ тлѣ́ннѣй сведе́нныхъ, возста́вила
є҆сѝ є҆ди́на, нача́льника жи́зни ро́ждши хрⷭ҇та̀ бг҃а на́шего, влⷣчце дв҃о
чⷭ҇таѧ и҆ бл҃гослове́ннаѧ.

=Сла́ва:= ~И҆зба́ви мѧ̀ влⷣчце чⷭ҇таѧ, вѣ́чнагѡ ѻ҆гнѧ̀ и҆ ѡ҆сꙋжде́нїѧ, и҆
и҆зми́ мѧ ѿ человѣ̑къ ѕлотворѧ́щихъ, и҆ <<330>> и҆́щꙋщихъ запѧ́ти мнѣ̀: ꙗ҆́кѡ да
ᲂу҆бл҃жа́ю тѧ̀ при́снѡ, ю҆́же всѧ̀ тва́рь бж҃е́ственнѣ ᲂу҆бл҃жа́етъ.

=И҆ ны́нѣ:= ~Въ подо́бїи пло́ти пребж҃е́ственный и҆з̾ тебѐ ви́дѣнъ бы́сть,
чⷭ҇таѧ дв҃о: є҆го́же непреста́ннѡ молѝ, поми́ловати на́съ въ ѕло́бѣ живꙋ́щихъ,
и҆ трепе́щꙋщихъ вѣ́чнꙋющагѡ мꙋче́нїѧ.

=+Пѣ́снь ѳ҃+=

=І҆рмо́съ: Ѿ= бг҃а бг҃а сло́ва, неизрече́нною мꙋ́дростїю, прише́дшаго
ѡ҆бнови́ти а҆да́ма, ꙗ҆́дїю въ тлѣ́нїе па́дшаго лю́тѣ, ѿ ст҃ы́ѧ дв҃ы неизрече́ннѡ
воплоти́вшагосѧ на́съ ра́ди, вѣ́рнїи є҆диномꙋ́дреннѡ пѣ́сньми велича́емъ.

~Чл҃вѣколю́бїѧ бж҃е́ственнагѡ сподо́би мѧ̀ ѻ҆трокови́це, ꙗ҆́же є҆ди́на
чл҃вѣколю́бца бг҃а пло́ть ѿ тебѐ взаимова́вша, и҆ неизглаго́ланнѡ ро́ждшаѧ,
и҆зба́ви мѧ̀ бꙋ́дꙋщагѡ пла́мене, и҆ мꙋ́ки всѧ́кїѧ, любо́вїю тѧ̀ сла́вѧщаго.

~Ꙗ҆́кѡ крѣ́пкꙋю застꙋ́пницꙋ, ꙗ҆́кѡ наде́ждꙋ и҆ стѣ́нꙋ и҆ ѡ҆снова́нїе, и҆
покро́въ тве́рдъ, и҆ непобѣди́мо ᲂу҆твержде́нїе, и҆ небꙋ́рно приста́нище, и҆
є҆динодержа́вное прибѣ́жище стѧжа́вше тѧ̀ всѝ сп҃са́емсѧ препѣ́таѧ.

=Сла́ва:= ~Дѣтороди́тельнице дв҃о, дꙋшѝ моеѧ̀ ѻ҆́блаки ѿженѝ: и҆ пода́й чи́стѡ
ᲂу҆зрѣ́ти влⷣчце, сп҃си́тельнꙋю добро́тꙋ, возсїѧ́вшꙋю неизглаго́ланнѡ и҆з̾
твоеѧ̀ прест҃ы́ѧ ᲂу҆тро́бы, во свѣ́тъ ꙗ҆зы́кѡвъ препѣ́таѧ.

=И҆ ны́нѣ:= ~Свѣ́тъ ро́ждшаѧ бж҃е́ственный, мно́гими страстьмѝ наведе́нїѧ
помраче́нное се́рдце моѐ, и҆ пѡ́мыслъ ѡ҆чꙋжда́ющихъ, просвѣтѝ ѻ҆трокови́це,
ка́плю мѝ подаю́щи при́снѡ сле́зъ, сквє́рны грѣха̀ дв҃о, ѡ҆чища́ющꙋю мѝ.

=Та́же,= ~Досто́йно є҆́сть: =и҆ покло́нъ. Трист҃о́е. По= ~Ѻ҆́ч҃е на́шъ:
=тропа́рь, и҆ про́чее ѻ҆бы́чное, и҆ ѿпꙋ́стъ.= <<331>>

=+Въ сꙋббѡ́тꙋ ᲂу҆́тра+,=

=По а҃-мъ стїхосло́вїи, сѣда́льны мч҃нчны. Гла́съ в҃:=

~Тебѐ ѡ҆дѣва́ющаго нб҃о ѻ҆́блаки и҆мꙋ́ще ст҃і́и ѡ҆дѣѧ́нїе въ мі́рѣ, мꙋ̑ки ѿ
беззакѡ́нникъ претерпѣ́ша, и҆ пре́лесть і҆́дѡльскꙋю ᲂу҆праздни́ша. тѣ́хъ
мл҃твами и҆ на́съ свободѝ сп҃се ѿ неви́димагѡ врага̀, и҆ сп҃сѝ на́съ.

=Сті́хъ:= ~Ди́венъ бг҃ъ во ст҃ы́хъ свои́хъ, бг҃ъ і҆и҃левъ.

~А҆пⷭ҇ли, мч҃нцы и҆ прⷪ҇ро́цы, ст҃и́телїе, прпⷣбнїи и҆ пра́веднїи, до́брѣ
по́двигъ соверши́вшїи, и҆ вѣ́рꙋ соблю́дшїи, дерзнове́нїе и҆мꙋ́ще ко сп҃сꙋ, ѡ҆
на́съ того̀ ꙗ҆́кѡ бл҃га моли́те, сп҃сти́сѧ, мо́лимсѧ, дꙋша́мъ на́шымъ.

=Подо́бенъ:= ~Млⷭ҇рдїѧ сꙋ́щи:

~И҆́же ме́ртвыми и҆ живы́ми ꙗ҆́кѡ бг҃ъ ѡ҆блада́ѧй всѣ́ми, вла́стїю
животода́вче, прїимѝ моле́нїе ра̑бъ твои́хъ: покажѝ твоѐ млⷭ҇рдїе чл҃вѣколю́бче,
и҆ пода́ждь ѡ҆ставле́нїе дꙋша́мъ, ꙗ҆̀же преста́вилъ є҆сѝ наде́ждею въ тѧ̀,
бл҃гоꙋтро́бїѧ ра́ди ꙗ҆́кѡ бл҃гъ.

=Сла́ва, и҆ ны́нѣ, бг҃оро́диченъ:= Всѧ̑ па́че смы́сла, всѧ̑ пресла̑внаѧ твоѧ̑
бцⷣе, та̑инства, чистотѣ̀ запеча́танной и҆ дв҃ствꙋ храни́мꙋ, мт҃и позна́ласѧ
є҆сѝ нело́жна, бг҃а ро́ждши и҆́стиннаго: того̀ молѝ сп҃сти́сѧ дꙋша́мъ на́шымъ.

=По в҃-мъ стїхосло́вїи сѣда́льны, гла́съ в҃.=

~И҆́же просвѣти́вый ст҃ы̑ѧ твоѧ̑ па́че зла́та, и҆ просла́вивый прпⷣбныѧ твоѧ̑
ꙗ҆́кѡ бл҃гъ, ѿ ни́хже ᲂу҆моле́нъ быва́ѧ, хрⷭ҇тѐ бж҃е, жи́знь на́шꙋ ᲂу҆мирѝ,
ꙗ҆́кѡ чл҃вѣколю́бецъ, и҆ мл҃твꙋ и҆спра́ви ꙗ҆́кѡ кади́ло, є҆ди́не во ст҃ы́хъ
почива́ѧй.

=Сті́хъ:= ~Ди́венъ бг҃ъ во ст҃ы́хъ свои́хъ, бг҃ъ і҆и҃левъ.

~Стрⷭ҇тоте́рпцы гдⷭ҇ни, бл҃же́нна землѧ̀ напи́вшаѧсѧ крове́й ва́шихъ, и҆ ст҃и
хра́мы прїе́мшїи тѣлеса̀ ва̑ша: на сꙋди́щи бо врага̀ ѡ҆бличи́сте, и҆ хрⷭ҇та̀ со
дерзнове́нїемъ проповѣ́дасте. того̀ ꙗ҆́кѡ бл҃га моли́те сп҃стѝ, мо́лимсѧ, дꙋ́шы
на́шѧ. <<332>>

=Сті́хъ:= ~Бл҃же́ни, ꙗ҆̀же и҆збра́лъ и҆ прїѧ́лъ є҆сѝ гдⷭ҇и.

~Помѧнѝ гдⷭ҇и, ꙗ҆́кѡ бл҃гъ, дꙋ́шы ра̑бъ твои́хъ, и҆ є҆ли̑ка въ житїѝ
согрѣши́ша, простѝ, никто́же бо безгрѣ́шенъ, то́кмѡ ты̀ могі́й и҆
преста́влєннымъ да́ти поко́й.

=Сла́ва, и҆ ны́нѣ, бг҃оро́диченъ:= Бцⷣе дв҃о мр҃і́е, ро́ждшаѧ хрⷭ҇та̀
и҆зба́вителѧ и҆ сп҃са, моли́сѧ тогѡ̀ бл҃госты́ни, со а҆пⷭ҇лы и҆ мч҃нки, и҆
прⷪ҇рѡ́ки, съ прпⷣбными же и҆ сщ҃енномч҃нки, ѡ҆чище́нїе грѣхѡ́въ дарова́ти
на́мъ, и҆ ве́лїю млⷭ҇ть.

=Канѡ́нъ ст҃ы̑мъ мч҃нкѡмъ, ст҃и́телємъ, прпⷣбнымъ и҆ ᲂу҆со́пшымъ, [є҆гѡ́же
краегране́сїе:= ~Рабѡ́мъ бж҃їимъ бли̑жнимъ хвалꙋ̀ носѧ̀.=] Творе́нїе і҆ѡ́сифово.
Гла́съ в҃.=

=+Пѣ́снь а҃+=

=І҆рмо́съ:= Мѡѷсе́йскꙋю пѣ́снь воспрїи́мши, возопі́й дꙋшѐ: помо́щникъ и҆
покрови́тель бы́сть мнѣ̀ во сп҃се́нїе, се́й мо́й бг҃ъ, и҆ просла́влю є҆го̀.

=Мч҃нченъ:= ~И҆згна̑нїѧ лю̑таѧ, и҆ ᲂу҆ранє́нїѧ ѕѣ̑льнаѧ, терпѣли́внѡ под̾ѧ́сте
страда́льцы, всѧ́кꙋю пре́лесть ѿ конє́цъ си́лою бж҃е́ственною ѿгна́сте.

=Ст҃и́телємъ:= ~Бж҃їи слꙋжи́телїе, и҆ ст҃и́телїе, свѣ́томъ мы́сленнымъ
ѡ҆блиста́юще ꙗ҆́вѣ, къ свѣ́тꙋ бл҃гоче́стїѧ наста́виша всѣ́хъ бл҃гочести́выхъ
и҆сполнє́нїѧ.

=Прпⷣбнымъ:= ~Го́рдый ᲂу҆́мъ смири́вше прпⷣбнїи, къ до́брѣй землѝ преидо́сте:
возне́сшесѧ же бж҃е́ственными ѡ҆́бразы, и҆ всѣ̑мъ смирє́ннымъ помога́ете
при́снѡ.

=Сла́ва, Поко́инъ:= ~Свѣтлѣ́йшагѡ свѣ́та, и҆ вѣ́чнагѡ весе́лїѧ, ꙗ҆вѝ
прича́стники ꙗ҆́кѡ бг҃ъ, ꙗ҆̀же преста́вилъ є҆сѝ ѿ привре́менныхъ, рабы̑ твоѧ̑
вѣ̑рныѧ, пребл҃гі́й бж҃е на́шъ.

=Бг҃оро́диченъ:= ~Поще́нїемъ крѣ́пкѡ подви́гшесѧ, и҆ терпѣли́внѡ низложи́ша
врага̀ честны̑ѧ жєны̀, тебѣ̀ бг҃ороди́тельнице предстоѧ́тъ ра́дꙋющесѧ. <<333>>

=Дрꙋгі́й канѡ́нъ ᲂу҆со́пшымъ пое́тсѧ на рѧдꙋ̀, и҆дѣ́же нѣ́сть мине́и, [є҆гѡ́же
краегране́сїе:= ~Оу҆ме́ршымъ второ́е соплета́ю пѣ́нїе.=] Гла́съ в҃.=

=+Пѣ́снь а҃+=

=І҆рмо́съ:= Непроходи́мое волнѧ́щеесѧ мо́ре, бж҃їимъ свои́мъ велѣ́нїемъ
и҆зсꙋши́вшемꙋ, и҆ пѣшеше́ствовати сквозѣ̀ є҆̀ і҆и҃льтєскїѧ лю́ди наста́вльшемꙋ,
гдⷭ҇еви пои́мъ, сла́внѡ бо просла́висѧ.

=Припѣ́въ:= ~Ди́венъ бг҃ъ во ст҃ы́хъ свои́хъ, бг҃ъ і҆и҃левъ.

~Сме́ртїю твое́ю попра́въ сме́рть, бж҃е́ственныѧ жи́зни и҆сточи́лъ є҆сѝ
присносꙋ́щїе: є҆́же пода́ждь бл҃же дꙋша́мъ ᲂу҆со́пшихъ, мч҃нкъ твои́хъ
мольба́ми, ѡ҆ставле́нїе прегрѣше́нїй да́рꙋѧ.

=Припѣ́въ:= ~Оу҆поко́й гдⷭ҇и, дꙋ́шы ᲂу҆со́пшихъ ра̑бъ твои́хъ.

~И҆́же бога́тꙋю млⷭ҇ть при́снѡ и҆сточа́ѧ, бл҃гоче́стнѡ при́снѡ прїе́млющымъ
тѧ̀, въ домꙋ̀ твое́мъ хрⷭ҇тѐ, въ ди́внѣй твое́й ски́нїи, мѣ́сто ѡ҆слабле́нїѧ
пода́ждь влⷣко рабѡ́мъ твои̑мъ, ꙗ҆́кѡ бл҃гоꙋтро́бенъ.

=Сла́ва:= ~Крѣпча́йшїй на сме́рть бы́лъ є҆сѝ хрⷭ҇тѐ: тѣ́мже тꙋ̀ свѧза́въ, на́съ
и҆зба́вилъ є҆сѝ, и҆ ны́нѣ и҆зба́ви ѿ сеѧ̀ ꙾тлѣ́нїѧ꙾[[꙾темни́цы꙾]] ᲂу҆со́пшыѧ,
ꙗ҆́кѡ бл҃гъ, и҆ твоегѡ̀ сїѧ́нїѧ прича́стїе да́рꙋй.

=И҆ ны́нѣ:= ~Оу҆тве́рждши коле́блемый ᲂу҆́мъ мо́й, мт҃и бж҃їѧ, ᲂу҆крѣпѝ
бж҃е́ственными повелѣ́ньми, ро́ждшагѡсѧ и҆з̾ твоегѡ̀ ѡ҆сщ҃е́ннагѡ чре́ва, и҆
ᲂу҆праздни́вшагѡ влⷣчце а҆́дово мра́чное ца́рство.

=+Пѣ́снь г҃+=

=І҆рмо́съ:= Непло́дствовавшїй мо́й ᲂу҆́мъ, плодоно́сенъ бж҃е покажѝ мѝ,
дѣ́лателю до́брыхъ, насади́телю бл҃ги́хъ, бл҃гоꙋтро́бїемъ твои́мъ.

~Разже́гшесѧ ѻ҆гне́мъ любвѐ хрⷭ҇то́вы, ѽ стрⷭ҇тоте́рпцы, мꙋ́къ разжжє́нїѧ
ᲂу҆гаси́сте, ѡ҆роше́нїемъ вседѣ́телѧ дх҃а.

~Ст҃ѣ́йшїи хрⷭ҇тѡ́вы ст҃и́телїе, и҆ честні́и преподо́бныхъ собо́ри, ѡ҆ всѣ́хъ
на́съ чл҃вѣколю́бца бг҃а ᲂу҆моли́те. <<334>>

~Сщ҃е́ннѣйшїй ли́къ бж҃е́ственныхъ прⷪ҇рѡ́къ возвели́чисѧ, и҆ же́нъ мно́жество
пострада́вшихъ крѣ́пкѡ, сла́вꙋ ᲂу҆лꙋчи́ша.

=Сла́ва:= ~Оу҆мертви́всѧ хрⷭ҇тѐ на крⷭ҇тѣ̀, дарова́лъ є҆сѝ ᲂу҆ме́ршымъ
безсме́ртїе: є҆гѡ́же ᲂу҆лꙋчи́ти сподо́би, къ тебѣ̀ ѿше́дшыѧ вѣ́рою.

=И҆ ны́нѣ:= ~Со всѣ́ми прⷪ҇рѡ́ки, и҆ жена́ми сщ҃е́нными, ны́нѣ прилѣ́жнѡ бг҃а
молѝ дв҃о ро́ждшагосѧ и҆з̾ тебѐ, ᲂу҆ще́дрити на́съ.

=+И҆́нъ+=

=І҆рмо́съ:= На ка́мени мѧ̀ вѣ́ры ᲂу҆тверди́въ, разшири́лъ є҆сѝ ᲂу҆ста̀ моѧ̑ на
врагѝ моѧ̑, возвесели́ бо сѧ дꙋ́хъ мо́й, внегда̀ пѣ́ти: нѣ́сть свѧ́тъ, ꙗ҆́коже
бг҃ъ на́шъ, и҆ нѣ́сть пра́веденъ, па́че тебѐ гдⷭ҇и.

~Твоеѧ̀ красоты̀ сїѧ́нїемъ ѡ҆зари́тисѧ въ вѣ́рѣ ᲂу҆со́пшымъ бл҃говолѝ, съ
мч҃нки твои́ми, и҆́же бога́тый въ млⷭ҇ти: ты́ бо є҆сѝ бг҃ъ на́шъ, и҆ нѣ́сть
пра́веденъ па́че тебѐ гдⷭ҇и.

~На мѣ́стѣ прохлажде́нїѧ, въ нѣ́дрѣхъ а҆враа́мовыхъ, и҆збра́ннагѡ твоегѡ̀,
сподо́би водворѧ́тисѧ рабѡ́мъ твои̑мъ, ꙗ҆́кѡ ще́дръ, тебѣ̀ вопїю́щымъ: ты́ бо
є҆сѝ бг҃ъ на́шъ, и҆ нѣ́сть пра́веденъ па́че тебѐ гдⷭ҇и.

=Сла́ва:= ~Въ черто́зѣхъ нбⷭ҇ныхъ водворѧ́тисѧ, съ мꙋ́дрыми дѣ́вами совше́дшими
влⷣко, прїимѝ рабы̑ твоѧ̑ свѣщено́сцы, и҆̀хже преста́вилъ є҆сѝ твое́ю во́лею ѿ
вре́менныхъ, є҆ди́не чл҃вѣколю́бче.

=И҆ ны́нѣ:= ~Оу҆мерщвле́на мѧ̀ и҆ къ землѝ возвраще́на воздви́гнꙋла є҆сѝ,
ро́ждши жизнода́вца, и҆ возвела̀ є҆си́ мѧ и҆з̾ а҆́да преиспо́днѣйшагѡ, бцⷣꙋ тѧ̀
вѣ́рою сла́вѧщаго, и҆ почита́ющаго пречⷭ҇таѧ, тебѐ всепѣ́тꙋю.

=+Пѣ́снь д҃+=

=І҆рмо́съ:= ~Є҆́же ѿ дв҃ы твоѐ ржⷭ҇тво̀ прⷪ҇ро́къ предзрѧ̀ возпроповѣ́даше
вопїѧ̀: слꙋ́хъ тво́й ᲂу҆слы́шахъ, и҆ ᲂу҆боѧ́хсѧ, ꙗ҆́кѡ ѿ ю҆́га, и҆ и҆з̾ горы̀
ст҃ы́ѧ, прїѡсѣне́нныѧ, прише́лъ є҆сѝ хрⷭ҇тѐ. <<335>>

~И҆́же хрⷭ҇тѡ́вымъ стрⷭ҇те́мъ бг҃осла́внїи стрⷭ҇тоте́рпцы ᲂу҆подо́бльшесѧ
до́брѣ, распростира́еми ра́довахꙋсѧ мно́гими мꙋ́ками, на вѣ̑чнаѧ воздаѧ̑нїѧ
взира́юще: и҆̀хже полꙋчи́вше ᲂу҆блажа́ютсѧ при́снѡ.

~Зако́ны соблюда́юще дх҃а, первосщ҃е́нницы премꙋ́дреннѡ ᲂу҆пасо́сте лю́ди,
ꙗ҆́кѡ ко́рмчїи преизрѧ́днїи на бж҃е́ственнѣ приста́нищи, и҆ преложи́вшесѧ ѿ
жите́йскихъ мо́лвъ, къ тишинѣ̀ преидо́сте живота̀.

~На землѝ прише́льцы ꙗ҆ви́стесѧ, преложи́вше ѻ҆тцы̀ жи́знь ва́шꙋ на нб҃са̀,
ꙗ҆́коже пи́шетъ, бл҃гочестномꙋ́дреннѣ, и҆ плѡтскі́ѧ стра̑сти ѡ҆бꙋзда́вше
болѣ́зньми воздержа́нїѧ, си́лою хрⷭ҇то́вою.

~И҆̀хже преве́лъ є҆сѝ влⷣко, ѿ вре́меннагѡ житїѧ̀ многочи́сленное мно́жество,
въ правосла́внѣй послꙋжи́вшыѧ тебѣ̀ сло́ве вѣ́рѣ, всѣ́хъ сп҃са́емыхъ
мно́жествѡмъ сочета́въ, вѣ́чнагѡ сподо́би живота̀.

=Сла́ва:= ~Ме́ртвости бж҃е́ственныѧ жела́юще, жи́знь безконе́чнꙋю
хода́тайствꙋюще вои́стиннꙋ, тобо́ю пречⷭ҇таѧ влⷣчце бг҃ороди́тельнице, честны̑ѧ
жєны̀ сподо́бишасѧ тоѧ̀, молѧ́ще сн҃а твоего̀ и҆ бг҃а ѡ҆ на́съ.

=Бг҃оро́диченъ:= ~Го́рꙋ присѣ́ннꙋю зри́тъ тѧ̀ добродѣ́тельми, прⷪ҇ро́къ
а҆ввакꙋ́мъ бцⷣе, и҆з̾ неѧ́же ꙗ҆ви́сѧ бг҃ъ неизрече́ннѡ, добродѣ́телїю покры́въ
нб҃са̀, и҆ ро́дъ человѣ́ческїй и҆з̾ и҆стлѣ́нїѧ сп҃сы́й.

=+И҆́нъ+=

=І҆рмо́съ:= Пою́ тѧ, слꙋ́хомъ бо гдⷭ҇и ᲂу҆слы́шахъ и҆ ᲂу҆жасо́хсѧ, до мене́ бо
и҆́деши, менѐ и҆щѧ̀ заблꙋ́ждшаго. тѣ́мъ мно́гое твоѐ снизхожде́нїе, є҆́же на
мѧ̀, прославлѧ́ю многомлⷭ҇тиве.

~Оу҆пова́нїемъ и҆ любо́вїю пожи́вшыѧ, и҆ ᲂу҆мо́мъ правосла́внымъ, ꙗ҆́же па́че
ᲂу҆ма̀ сла́вы твоеѧ̀ сподо́би рабы̑ твоѧ̑ хрⷭ҇тѐ, мно́гимъ твои́мъ
чл҃вѣколю́бїемъ, и҆ и҆збра́нныхъ мꙋ́чєникъ мольба́ми. <<336>>

~Ꙗ҆́кѡ и҆мы́й сла́дости приснотекꙋ́щїй пото́къ, при́снѡ напоѧ́еши и҆збра̑нныѧ
гдⷭ҇и: съ ни́миже и҆ ны́нѣ преста́влєнныѧ хрⷭ҇тѐ къ тебѣ̀, неизрече́ннымъ
твои́мъ млⷭ҇рдїемъ пита́еши при вода́хъ ѡ҆ставле́нїѧ.

=Сла́ва:= ~Ты̀ живы́ми гдⷭ҇ьствꙋеши влⷣко, и҆ ме́ртвыми владѣ́еши. ты̀ въ землѝ
пе́рсть сꙋ́щꙋю си́лою твое́ю воскреси́ши. тѣ́мже къ тебѣ̀ преше́дшыѧ во дво́рѣхъ
твои́хъ сп҃се вселѝ.

=И҆ ны́нѣ:= ~И҆сцѣли́ла є҆сѝ є҆́ѵино сокрꙋше́нїе, и҆ дре́внее ѻ҆каѧ́нство:
зижди́телѧ бо родила̀ є҆сѝ, могꙋ́щаго и҆спра́вити на́съ прегрѣше́ньми
пове́рженыхъ, бг҃ороди́тельнице є҆ди́на мт҃и дв҃о.

=+Пѣ́снь є҃+=

=І҆рмо́съ:= ~Мглꙋ̀ дꙋшѝ моеѧ̀ сп҃се мо́й разгна́въ, свѣ́томъ за́повѣдей твои́хъ
ѡ҆зари́ мѧ, ꙗ҆́кѡ є҆ди́нъ цр҃ь ми́ра.

~Тебѐ возлюби́вше ще́дре, возненави́дѣша всѧ̑ мїрска̑ѧ, до́блїи стрⷭ҇тоте́рпцы,
примѣси́вшесѧ мꙋ́камъ, ѿверже́нїемъ пло́ти.

~Ст҃и́телїе, прⷪ҇ро́цы, прпⷣбнїи бг҃оно́сцы, дх҃о́вными лꙋча́ми просвѣща́ете
мі́ръ, тьмꙋ̀ разорѧ́юще страсте́й.

~Прпⷣбнїи ѻ҆тцы̀, прⷪ҇ро́цы и҆ первосщ҃е́нницы, и҆ присносла̑вныѧ жєны̀, ѡ҆
на́съ тебѣ̀ влⷣцѣ всѣ́хъ мо́лѧтсѧ прилѣ́жнѡ.

=Сла́ва:= ~Мо́лимъ тѧ̀ сло́ве, и҆̀хже ѿ на́съ прїѧ́лъ є҆сѝ, ли́кꙋ и҆збра́нныхъ
твои́хъ сопричта́въ, прича́стники покажѝ лꙋ́чшагѡ живота̀.

=И҆ ны́нѣ:= ~Пречⷭ҇таѧ дв҃о мт҃и, похвало̀ мꙋ́ченикѡвъ, и҆ прпⷣбныхъ и҆
пра́ведныхъ, ѿ всѧ́кагѡ и҆змѝ на́съ мꙋчи́тельства лꙋка́вагѡ.

=+И҆́нъ+=

=І҆рмо́съ:= Свѣ́та пода́телю, и҆ вѣкѡ́въ тво́рче гдⷭ҇и, во свѣ́тѣ твои́хъ
повелѣ́нїй наста́ви на́съ: ра́звѣ бо тебѐ и҆но́гѡ бг҃а не зна́емъ. <<337>>

~Оу҆мерщвле́ныхъ на́съ, и҆ положе́ныхъ во тлѝ, возве́лъ є҆сѝ ѿ мра́чныхъ
а҆́довыхъ сокро́вищъ, и҆ восхи́тилъ є҆сѝ бл҃же, и҆ сочета́въ ст҃ы́хъ а҆́гг҃лъ
во́инствѡмъ.

~За є҆́же сп҃стѝ на́съ ꙗ҆́кѡ прише́лъ є҆сѝ хрⷭ҇тѐ прїимѝ ны́нѣ и҆̀же
бл҃гоче́стнѡ къ тебѣ̀ преста́влєнныѧ, ꙗ҆́кѡ є҆ди́нъ бл҃гъ, на ло́нѣхъ а҆враа́ма,
и҆ съ ла́заремъ тѣ́хъ вселѝ.

=Сла́ва:= ~Разрѣши́лъ є҆сѝ влⷣко, лѣ́тнꙋю мою̀ и҆ до́лгꙋю бра́нь, тебѣ̀ пре́жде
хода́таю, и҆ мл҃твенникꙋ примире́нїѧ бы́вшꙋ: и҆ ны́нѣ твоѧ̑ рабы̑ ᲂу҆ще́дривъ
ᲂу҆поко́й.

=И҆ ны́нѣ:= ~Под̾ кро́вомъ твои́мъ мт҃и бж҃їѧ, и҆̀же надѣ́ющїисѧ на тѧ̀
сп҃са́ютсѧ: жизнода́вца бо родила̀ є҆сѝ на́мъ, животворѧ́щаго всѧ̑ во́лею.

=+Пѣ́снь ѕ҃+=

=І҆рмо́съ:= Во глꙋбинѣ̀ грѣхо́внѣй содержи́мь є҆́смь сп҃се, и҆ въ пꙋчи́нѣ
жите́йстѣй ѡ҆бꙋрева́емь: но ꙗ҆́коже і҆ѡ́нꙋ ѿ ѕвѣ́рѧ, и҆ менѐ ѿ страсте́й
возведѝ, и҆ сп҃си́ мѧ.

~Крѣ́постїю се́рдца страда́льцы проти́вꙋ врагꙋ̀ ѡ҆полчи́вшесѧ, того̀
низложи́ша, и҆ прїѧ́ша побѣ́ды вѣнцы̀ ѿ бг҃а: и҆ ны́нѣ прилѣ́жнѡ мо́лѧтсѧ ѡ҆
всѣ́хъ земноро́дныхъ.

~Бж҃їѧ ст҃и́тели почти́мъ вѣ́рнѡ, и҆ преподѡ́бныѧ є҆гѡ̀ ᲂу҆блажи́мъ, сп҃са́еми
мольба́ми и҆́хъ, ѿ всѧ́кагѡ гнѣ́ва и҆ ско́рби, и҆ вра́жїѧ навѣ́та.

~Пострада̀ же́нъ бжⷭ҇твенный ли́къ, и҆ въ постѣ̀ бг҃ꙋ ᲂу҆годѝ, и҆ полꙋчѝ
црⷭ҇тво нбⷭ҇ное: тѣ́хъ мл҃твами ᲂу҆ще́дри бж҃е тво́й мі́ръ.

=Сла́ва:= ~И҆́же созда́вый жизнода́вче хрⷭ҇тѐ человѣ́ка ѿ землѝ, и҆̀хже ѡ҆
на́съ преста́вилъ є҆сѝ ᲂу҆поко́й, ѡ҆ставле́нїе подаѧ̀ и҆̀мъ ѕлы́хъ, ꙗ҆́кѡ
млⷭ҇рдъ и҆ чл҃вѣколю́бецъ.

=И҆ ны́нѣ:= ~Ст҃а́ѧ бцⷣе, ѡ҆свѧтѝ на̑ша помышлє́нїѧ, и҆ ᲂу҆́мъ ᲂу҆крѣпѝ, и҆
сп҃сѝ на́съ ѿ стрѣ́лъ лꙋка́вагѡ неꙋѧ́звленныхъ, сла́вѧщихъ, всепѣ́таѧ, твоѧ̑
вели̑чїѧ. <<338>>

=+И҆́нъ+=

=І҆рмо́съ:= Въ бе́зднѣ грѣхо́внѣй валѧ́ѧсѧ, неизслѣ́днꙋю млⷭ҇рдїѧ твоегѡ̀
призыва́ю бе́зднꙋ: ѿ тлѝ, бж҃е, мѧ̀ возведѝ.

~Неизрече́нныѧ, и҆ бжⷭ҇твенныѧ свѣ́тлости, и҆дѣ́же мꙋ́ченичестїи ли́цы,
сподо́би, ꙗ҆̀же ѿ землѝ преста́вилъ є҆сѝ, вседѣ́тельною твое́ю во́лею
чл҃вѣколю́бче.

=Сла́ва:= ~Ѡ҆зари́тисѧ добро́тою сла́вы твоеѧ̀ сподо́би, ѡ҆ста́вльшыѧ житїѐ, и҆
къ свѣ́тꙋ твоемꙋ̀ неизрече́нномꙋ влⷣко преше́дшыѧ ᲂу҆поко́й.

=И҆ ны́нѣ:= ~И҆збавлѧ́ющи ᲂу҆се́рднѡ ꙗ҆ви́сѧ призыва́ющыѧ тѧ̀, пречⷭ҇таѧ
влⷣчце, ꙗ҆́же бг҃а ро́ждшаѧ живото́мъ и҆ сме́ртїю ѡ҆блада́юща.

=+Пѣ́снь з҃+=

=І҆рмо́съ:= Херꙋві́мы подража́юще ѻ҆́троцы въ пещѝ, ликовствова́хꙋ вопїю́ще:
бл҃гослове́нъ є҆сѝ бж҃е, ꙗ҆́кѡ и҆́стиною и҆ сꙋдо́мъ наве́лъ є҆сѝ сїѧ̑ всѧ̑
грѣ̑хъ ра́ди на́шихъ: препѣ́тый, и҆ препросла́вленный во всѧ̑ вѣ́ки.

~Терпѣ́нїемъ низложи́ша ст҃і́и врага̀, терпѧ́ще всѧ́ко и҆скꙋше́нїе лю́тыхъ
мꙋче́нїй, ꙗ҆́кѡ вои́стиннꙋ бг҃а возлюби́ша пострада́вшаго за грѣхѝ на́шѧ. тѣ́хъ
мл҃твами сп҃сѝ всѣ́хъ на́съ сло́ве, ѿ напа́стей и҆ бѣ́дъ, тебѐ сла́вѧщихъ.

~Свѣтозра́чнїи ст҃и́телїе, и҆ прпⷣбнїи и҆ прⷪ҇ро́цы и҆ сщ҃енномꙋ́чєникъ
достосла́вное мно́жество, и҆ же́нъ свѧты́хъ свѧще́нное сосло́вїе, во страда́нїи
и҆ въ постѣ̀ возсїѧ́вшее мꙋ́жески: при́снѡ ѡ҆ на́съ молє́нїѧ твори́те къ бг҃ꙋ,
ꙗ҆́кѡ да поми́лꙋетъ на́съ.

~Мꙋ́чєникъ мно́жество мо́литъ тѧ̀ хрⷭ҇тѐ бл҃года́телю, ѿ всѣ́хъ печа́лей, и҆
скорбе́й, и҆ лю́тыхъ напа́стей, и҆ всѣ́хъ прегрѣше́нїй, и҆ ѿ вре́да сп҃си́ мѧ
сло́ве, поги́бшаго.

=Сла́ва:= ~Ѿню́дꙋже болѣ́знь ѿбѣжѐ, и҆ воздыха́нїе и҆ печа́ль, и҆дѣ́же свѣ́тъ
сїѧ́етъ твоегѡ̀ лица̀ хрⷭ҇тѐ: и҆ и҆дѣ́же свѧты́хъ собо́ры ны́нѣ ликꙋ́ютъ.
ᲂу҆чинѝ всѣ́хъ преста́вльшихсѧ <<339>> дꙋ́шы къ тебѣ̀ чл҃вѣколю́бче,
прегрѣшє́нїѧ и҆́хъ всѧ̑ презрѣ́въ, ꙗ҆́кѡ є҆ди́нъ млⷭ҇тивъ.

=И҆ ны́нѣ:= ~Съ мꙋ́ченики пречⷭ҇таѧ, и҆ съ прпⷣбными ѻ҆тцы̀ и҆ прⷪ҇ро́ки
всѣ́ми, со свѧты́ми жена́ми во свѧты́хъ є҆ди́наго почива́ющаго ᲂу҆молѝ, всѣ́хъ
ѡ҆ст҃и́ти на́съ, ст҃ы́ми гла́сы тѧ̀ славосло́вѧщихъ чⷭ҇таѧ, во всѧ̑ вѣ́ки.

=+И҆́нъ+=

=І҆рмо́съ:= Бг҃опроти́вное велѣ́нїе беззако́ннꙋющагѡ мꙋчи́телѧ, высо́къ
пла́мень вознесло̀ є҆́сть: хрⷭ҇то́съ же прострѐ бг҃очести̑вымъ ѻ҆трокѡ́мъ ро́сꙋ
дх҃о́внꙋю, сы́й бл҃гослове́нъ и҆ препросла́вленъ.

~И҆́же вездѣ̀ сы́й, низше́лъ є҆сѝ гдⷭ҇и, є҆́же сп҃стѝ и҆́же дре́вле
прельща́емый человѣ́чь ро́дъ. тѣ́мже тѧ̀ мч҃нцы мо́лѧтъ: си́хъ ꙗ҆̀же преста́вилъ
є҆сѝ ѿ землѝ, въ землѝ кро́ткихъ сп҃се ᲂу҆поко́й.

~Ме́ртвости ᲂу҆мерщвле́нїе ѿтрѧ́слъ є҆сѝ въ ме́ртвыхъ свобо́дь бы́въ, са́мъ
є҆ди́нъ хрⷭ҇тѐ: и҆ ны́нѣ ᲂу҆мерщвле́нїѧ грѣхо́внагѡ влⷣко и҆зба́ви рабы̑ твоѧ̑,
ꙗ҆влѧ́ѧ и҆́хъ наслѣ́дники црⷭ҇твїѧ твоегѡ̀.

=Сла́ва:= ~Мно́гимъ твои́мъ и҆ неизрече́ннымъ млⷭ҇рдїемъ, и҆ неизмѣ́рною
бе́здною чл҃вѣколю́бїѧ твоегѡ̀ хрⷭ҇тѐ, прегрѣше́нїй ᲂу҆́бѡ ѡ҆ставле́нїе
преста́влєннымъ да́ждь, и҆ бл҃года́тїю твое́ю ѡ҆чище́ны си́хъ ꙗ҆вѝ.

=И҆ ны́нѣ:= ~Свѣти́льникъ была̀ є҆сѝ бж҃е́ственныѧ сла́вы, сїѧ́нїе носѧ́щи дв҃о
дх҃омъ, и҆ пло́тїю на́мъ ꙗ҆́вльшагосѧ, и҆ а҆́довꙋ мглꙋ̀ свѣ́тлостїю бж҃ества̀
своегѡ̀ потре́бльша, бг҃ора́дованнаѧ.

=+Пѣ́снь и҃+=

=І҆рмо́съ:= Въ кꙋпинѣ̀ мѡѷсе́ю дв҃ы чꙋ́до, на сїна́йстѣй горѣ̀ проѡбрази́вшаго
и҆ногда̀, по́йте, бл҃гослови́те, и҆ превозноси́те во всѧ̑ вѣ́ки.

~Тече́нїе кро́ве ва́шеѧ, стрⷭ҇тоте́рпцы гдⷭ҇ни, ѡ҆свѧтѝ всю̀ тва́рь, и҆ и҆зсꙋшѝ
ꙗ҆́вѣ и҆злїѧ́нїе пре́лести, и҆ вѣ́рныхъ дꙋ́шы напоѝ бога́тнѡ. <<340>>

~Ꙗ҆ви́сѧ ли́къ по́стническїй, ст҃и́телей же собо́ръ и҆ же́нъ свѧты́хъ, и҆
прⷪ҇рѡ́къ сла́вныхъ, є҆диноче́стенъ а҆́гг҃лѡмъ, а҆́гг҃льски на землѝ дх҃омъ
пожи́вше.

~И҆зба́вите всѣ́хъ на́съ стрⷭ҇тоно́сцы гдⷭ҇ни, первосвѧще́нницы, и҆ прⷪ҇ро́цы,
и҆ прпⷣбныхъ мно́жество, и҆ же́нъ ст҃ы́хъ, ѿ стрѣ́лъ вра́жїихъ, ва́съ
восхвалѧ́ющихъ.

=Сла́ва:= ~И҆̀хже ѿ на́съ сп҃се прїѧ́лъ є҆сѝ, въ нѣ́дрѣхъ а҆враа́мовыхъ
ᲂу҆чинѝ, и҆ со всѣ́ми и҆збра́нными ᲂу҆поко́й, подаѧ̀ грѣхѡ́въ и҆́хъ всѣ̑мъ
разрѣше́нїе, ꙗ҆́кѡ всеще́дръ.

=И҆ ны́нѣ:= ~Бг҃ороди́тельнице чⷭ҇таѧ, со всѣ́ми ст҃ы́ми прⷪ҇ро́ки, и҆
мꙋ́ченики, и҆ прпⷣбными, и҆ ст҃ы́ми жена́ми, и҆ сщ҃енномꙋ́ченики, ᲂу҆ще́дрити
на́съ сп҃са молѝ.

=+И҆́нъ+=

=І҆рмо́съ:= Пе́щь и҆ногда̀ ѻ҆́гненнаѧ въ вавѷлѡ́нѣ дѣ̑йства раздѣлѧ́ше, бж҃їимъ
велѣ́нїемъ халде́и ѡ҆палѧ́ющаѧ, вѣ̑рныѧ же ѡ҆роша́ющаѧ, пою́щыѧ: бл҃гослови́те
всѧ̑ дѣла̀ гдⷭ҇нѧ гдⷭ҇а.

~Показа́лъ є҆сѝ на́мъ врагѡ́въ сме́рть, схожде́нїемъ твои́мъ ꙗ҆́кѡ
безсме́ртенъ: бж҃е́ственною же си́лою твое́ю, вхо́ды ꙗ҆ви́лъ є҆сѝ живота̀
безсме́ртне, є҆го́же мꙋ́чєницы твоѝ ны́нѣ досто́йнѡ полꙋчи́ша.

~Добро́ты ᲂу҆́мныѧ твоеѧ̀ наслади́тисѧ преста́влєннымъ сподо́би, стꙋ́дъ грѣха̀
ѕлоѡбра́знагѡ ѡ҆чища́ѧ, ꙗ҆́кѡ чл҃вѣколю́бецъ: є҆ди́нъ бо ты̀ влⷣко, ꙗ҆ви́лсѧ
є҆сѝ грѣха̀ ѿчꙋжде́нъ.

=Сла́ва:= ~И҆спра́вилъ є҆сѝ на́съ хрⷭ҇тѐ, па́дшыѧ въ пе́рсть сме́ртнꙋю,
сме́ртїю твое́ю живо́тъ да́рꙋѧ, и҆ пи́щꙋ безконе́чнꙋю, и҆ ра́дость
присносꙋ́щнꙋю, є҆ѧ́же ны́нѣ преста́влєнныѧ сподо́би, ꙗ҆́кѡ млⷭ҇тивъ.

=И҆ ны́нѣ:= ~Ве́лїѧ и҆ стра́шна є҆́сть та́йна бг҃ома́ти твоегѡ̀ рождества̀:
бг҃а бо родила̀ є҆сѝ, є҆гѡ́же сме́рть не претерпѣ̀, и҆ гро́бъ не растлѝ. тѣ́мже
тѧ̀ пречⷭ҇таѧ, всѝ ꙗ҆зы́цы сла́вимъ. <<341>>

=+Пѣ́снь ѳ҃+=

=І҆рмо́съ:= Преесте́ственнѡ пло́тїю заче́ншꙋю во чре́вѣ, ѿ ѻ҆ц҃а̀ безлѣ́тнѡ
предвозсїѧ́вшее сло́во, въ пѣ́снехъ немо́лчныхъ велича́емъ вѣ́рнїи.

~Крѣ́пцы на стра̑сти, си́льни на врагѝ ꙗ҆́вльшесѧ страстоте́рпцы: взѧ́сте
побѣ́дꙋ пострада́вше зако́ннѡ, и҆ вѣнча́стесѧ ѿ бг҃а.

~Ꙗ҆́кѡ бж҃їи сщ҃еннодѣ́лателїе, и҆ па́стырѧ до́брагѡ подо́бницы бы́вше,
ᲂу҆пасо́сте тогѡ̀ ѻ҆́вцы прпⷣбнѣ, первосвѧще́нницы бг҃осла́внїи.

~Съ прпⷣбными, по́стники, и҆ прⷪ҇рѡ́ки сщ҃е́нными, почти́мъ же́нъ
пострада́вшихъ мно́жество и҆ посто́мъ низложи́вшихъ врага̀.

=Сла́ва:= ~Пресла́вное мно́жество ст҃ы́хъ твои́хъ хрⷭ҇тѐ, непреста́ннѡ мо́лѧтъ
тѧ̀: и҆̀хже преста́вилъ є҆сѝ въ вѣ́рѣ гдⷭ҇и, прича́стники ꙗ҆вѝ вѣ́чнагѡ живота̀.

=И҆ ны́нѣ:= ~Щедролюби́ваго бг҃а ро́ждшаѧ пло́тїю, со ст҃ы́ми всѣ́ми молѝ того̀
при́снѡ, ѿ бѣ́дъ на́съ сп҃стѝ, мт҃и дв҃о чⷭ҇таѧ.

=+И҆́нъ+=

=І҆рмо́съ:= ~Ꙗ҆́же пре́жде со́лнца свѣти́льника бг҃а возсїѧ́вшаго, пло́тски къ
на́мъ прише́дшаго, и҆з̾ бокꙋ̀ дв҃чꙋ неизрече́ннѡ воплоти́вшаѧ, бл҃гослове́ннаѧ
всечи́стаѧ, тѧ̀ бцⷣе велича́емъ.

~И҆мѣ́ѧй вла́сть живы́ми и҆ ме́ртвыми живота̀ нача́льниче, ѿ землѝ къ тебѣ̀
преше́дшымъ, наслѣ́дїе нбⷭ҇ное пода́ждь влⷣко, и҆ свѣ́тлость ст҃ы́хъ, и҆
пресла́вныхъ страстоте́рпєцъ твои́хъ.

~Сло́во сы́й, є҆́же дре́вле бы́ти мѝ подаѧ̀ живонача́льнѣйшее, и҆ є҆́же до́брѣ
бы́ти па́ки да́рꙋѧ, въ нѣ́дрѣхъ жела́нныхъ а҆враа́ма пра́ѻтца, преста́вльшыѧсѧ
рабы̑ твоѧ̑, ꙗ҆́кѡ млⷭ҇тивъ вселѝ.

=Сла́ва:= ~Ве́сь є҆сѝ сп҃се мо́й сла́дость свѣтови́днѣйшаѧ, ве́сь є҆сѝ жела́нїе
ненасыща́емое: пото́ки твоеѧ̀ пи́щи, и҆ водо́ю <<342>> ѡ҆ставле́нїѧ ᲂу҆со́пшыѧ
напо́й, непреста́ннѡ тебѐ сла́вѧщыѧ.

=И҆ ны́нѣ:= ~Тѧ̀ бцⷣе, досто́йнѡ вѣ́рнїи ны́нѣ ᲂу҆блажа́емъ, бг҃одохнове́ннымъ
словесє́мъ твои̑мъ послѣ́дꙋюще: ты́ бо є҆ди́на земны̑мъ бг҃а родила̀ є҆сѝ,
сме́рти разо́ршаго си́лꙋ, мт҃и дв҃о.

=Та́же,= ~Досто́йно є҆́сть: =Є҆ктенїа̀, и҆ свѣти́ленъ днѐ и҆ ѱалмы̀ ѻ҆бы́чны.=

=На хвали́техъ стїхи̑ры мꙋ́ченичны, гла́съ в҃:=

~По хрⷭ҇тѣ̀ пострада́вше да́же до сме́рти, ѽ стрⷭ҇тоте́рпцы мꙋ́чєницы, дꙋ́шы
ᲂу҆́бѡ и҆́мате на нб҃сѣ́хъ въ рꙋцѣ̀ бж҃їей, и҆ по мі́рꙋ всемꙋ̀ почита́еми сꙋ́ть
мѡ́щи ва́шѧ. свѧти́телїе покланѧ́ютсѧ, и҆ лю́дїе всѝ, ра́дꙋющесѧ, согла́снѡ
вопїе́мъ: со́нъ че́стенъ пред̾ гдⷭ҇емъ сме́рть прпⷣбныхъ є҆гѡ̀.

~Всѧ́къ гра́дъ и҆ страна̀ чтꙋ́тъ мѡ́щи ва́шѧ, ѽ стрⷭ҇тоно́сцы мч҃нцы: вы́ бо
зако́ннѡ пострада́вше, вѣнцы̀ нбⷭ҇ныѧ прїѧ́сте, и҆ сегѡ̀ ра́ди ст҃и́телємъ є҆стѐ
похвала̀ и҆ цр҃квамъ бл҃голѣ́пїе.

~Крⷭ҇тъ хрⷭ҇то́въ взе́мше ст҃і́и мч҃нцы, ѻ҆рꙋ́жїе непобѣди́мое, всю̀ дїа́волю
си́лꙋ ᲂу҆праздни́ша, и҆ прїѧ́ша вѣнцы̀ нбⷭ҇ныѧ, стѣна̀ на́мъ бы́ша, ѡ҆ на́съ
при́снѡ молѧ́щесѧ.

=Ме́ртвенъ:= ~Оу҆вы̀ мнѣ̀, коли́къ по́двигъ и҆́мать дꙋша̀ разлꙋча́ющисѧ ѿ
тѣлесѐ! ᲂу҆вы̀ мнѣ̀, тогда̀ коли́кѡ слези́тъ, и҆ нѣ́сть и҆́же поми́лꙋетъ ю҆̀! ко
а҆́гг҃лѡмъ ѻ҆́чи возводѧ́щи, бездѣ́льнѡ мо́литсѧ: къ человѣ́кѡмъ рꙋ́цѣ
простира́ющи, и҆ не и҆́мать помога́ющагѡ. тѣ́мже возлю́блєннаѧ моѧ̑ бра́тїе,
разꙋмѣ́вше кра́ткꙋю на́шꙋ жи́знь, преста́влєнымъ поко́ѧ ѿ хрⷭ҇та̀ про́симъ, и҆
дꙋша́мъ на́шымъ ве́лїѧ млⷭ҇ти.

=Сла́ва, и҆ ны́нѣ, бг҃оро́диченъ:= Прїиди́те, мт҃рь свѣ́та пѣ́сньми немо́лчными
всѝ просла́вимъ, та́ бо родѝ сп҃се́нїе на́ше: и҆ ра́дꙋйсѧ принесе́мъ, ꙗ҆́кѡ
є҆ди́ной ро́ждшей всѣ́хъ нача́льнѣйшаго, и҆́же пре́жде вѣ̑къ бг҃а. ра́дꙋйсѧ,
<<343>> ꙗ҆́же є҆́ѵꙋ ро́ждшꙋю па́ки назда́вшаѧ, ра́дꙋйсѧ пречⷭ҇таѧ дв҃о
неискꙋсобра́чнаѧ.

=На стїхо́внѣ стїхи̑ры поко́йны, гла́съ в҃:=

=Подо́бенъ:= ~Є҆гда̀ ѿ дре́ва тѧ̀:

~Стремле́нїе сме́ртное и҆ тлю̀ твое́ю живоно́сною сме́ртїю низложи́лъ є҆сѝ
влⷣко: всѣ̑мъ же и҆сточи́лъ є҆сѝ живо́тъ вѣ́чный, и҆ зємны́мъ ᲂу҆ме́ршымъ
воста́нїе дарова̀. тѣ́мже мо́лимсѧ тебѣ̀ сп҃се: и҆̀же вѣ́рою къ тебѣ̀
преста́вльшыѧсѧ ᲂу҆поко́й, и҆ нетлѣ́ннѣй твое́й сла́вѣ си́хъ сподо́би
чл҃вѣколю́бче.

=Сті́хъ:= ~Блаже́ни, ꙗ҆̀же и҆збра́лъ и҆ прїѧ́лъ є҆сѝ гдⷭ҇и.

~Да человѣ́ки ѻ҆́бщники бжⷭ҇твеннагѡ твоегѡ̀ црⷭ҇твїѧ содѣ́лаеши хрⷭ҇тѐ,
распѧ́тїе претерпѣ́лъ є҆сѝ, и҆ сме́рть во́льнꙋю прїѧ́тъ. сегѡ̀ ра́ди мо́лимсѧ:
твои́мъ млⷭ҇рдїемъ прича́стники ꙗ҆вѝ црⷭ҇твїѧ твоегѡ̀, вѣ́рою къ тебѣ̀
преста́вльшыѧсѧ, и҆ сла́дкїѧ добро́ты твоеѧ̀ си́хъ сподо́би чл҃вѣколю́бче.

=Сті́хъ:= ~Дꙋ́шы и҆́хъ во бл҃ги́хъ водворѧ́тсѧ.

~Сп҃стѝ твоѐ созда́нїе восхотѣ́въ, смотре́нїѧ же вои́стиннꙋ стра́шное
та́инство, ра́дꙋѧсѧ соверши́лъ є҆сѝ ꙗ҆́кѡ пребл҃гі́й: и҆ цѣно́ю и҆скꙋпи́лъ є҆сѝ
ве́сь мі́ръ честно́ю твое́ю кро́вїю. тѣ́мже мо́лимсѧ: и҆̀же вѣ́рою къ тебѣ̀
преста́вльшыѧсѧ, со всѣ́ми ст҃ы́ми и҆збавле́нїѧ сподо́би.

=Сті́хъ: И҆= па́мѧть и҆́хъ въ ро́дъ и҆ ро́дъ.

~Гро́зномꙋ, тре́петномꙋ, и҆ стра́шномꙋ престо́лꙋ твоемꙋ̀ хрⷭ҇тѐ предстоѧ́ще,
ꙗ҆̀же ѿ вѣ́ка ᲂу҆ме́ршїи ѡ҆жида́ютъ првⷣнагѡ и҆зрече́нїѧ твоегѡ̀, и҆
бж҃е́ственное прїе́млютъ правосꙋ́дїе. тогда̀ ᲂу҆́бѡ ᲂу҆поко́й сп҃се рабы̑ твоѧ̑,
вѣ́рою къ тебѣ̀ преста́вльшыѧсѧ, и҆дѣ́же ст҃ы́хъ ли́цы, и҆ ра́дость є҆́сть
неизглаго́ланнаѧ.

=Сла́ва, и҆ ны́нѣ, бг҃оро́диченъ:= Є҆гда̀ плотска́гѡ соꙋ́за хо́щетъ дꙋша̀ моѧ̀
ѿ житїѧ̀ разлꙋчи́тисѧ, тогда̀ мѝ <<344>> предста́ни влⷣчце, и҆ безпло́тныхъ
врагѡ́въ совѣ́ты разорѝ, и҆ си́хъ чє́люсти сокрꙋшѝ, и҆́щꙋщихъ пожре́ти мѧ̀
неща́днѡ: ꙗ҆́кѡ да невозбра́ннѡ пройдꙋ̀ на воздꙋ́сѣ стоѧ́щыѧ кнѧ́зи тьмы̀,
бг҃оневѣ́стнаѧ.

=Та́же,= ~Бла́го є҆́сть и҆сповѣ́датисѧ гдⷭ҇ви: =ча́съ а҃-й, и҆ ѿпꙋ́стъ.=

=Въ сꙋббѡ́тꙋ блажє́нна, гла́съ в҃:=

~Гла́съ тѝ прино́симъ разбо́йничь, и҆ мо́лимсѧ: помѧнѝ на́съ гдⷭ҇и во црⷭ҇твїи
твое́мъ.

=Сті́хъ:= ~Бл҃же́ни и҆згна́ни пра́вды ра́ди, ꙗ҆́кѡ тѣ́хъ є҆́сть црⷭ҇тво
нбⷭ҇ное.

~Хрⷭ҇то́вымъ стрⷭ҇те́мъ ᲂу҆подо́бльшесѧ мч҃нцы, стра̑сти человѣ́чєскїѧ
разли̑чныѧ при́снѡ и҆сцѣлѧ́ете.

=Сті́хъ:= ~Бл҃же́ни є҆стѐ, є҆гда̀ поно́сѧтъ ва́мъ: и҆ и҆зженꙋ́тъ, и҆ рекꙋ́тъ
всѧ́къ ѕо́лъ глаго́лъ, на вы̀ лжꙋ́ще менѐ ра́ди.

~Со прⷪ҇рѡ́ки, а҆пⷭ҇лы, со прпⷣбными ᲂу҆чи́тели, содѣ́телю всѣ́хъ до́брѣ
ᲂу҆годи́ша.

=Сті́хъ:= ~Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша мно́га на нб҃сѣ́хъ.

~Со всѣ́ми ст҃ы́ми твои́ми, ꙗ҆́кѡ чл҃вѣколю́бецъ гдⷭ҇и, всѧ̑ и҆̀же вѣ́рою
преста́вльшыѧсѧ, ᲂу҆чинѝ рабы̑ твоѧ̑, мо́лимсѧ.

=Сла́ва: Ѽ= трⷪ҇це пресꙋ́щнаѧ, чтꙋ́щихъ тѧ̀ ᲂу҆ще́дри, ѿ пре́лести вра́жїѧ и҆
сѣ́тей, всѣ́хъ и҆збавлѧ́ющи при́снѡ.

=И҆ ны́нѣ:= ~Мольбы̀ ра̑бъ твои́хъ не пре́зри всенепоро́чнаѧ, сп҃са́ющи на́съ ѿ
всѧ́кихъ бѣ́дъ и҆ скорбе́й.

=Коне́цъ второ́мꙋ гла́сꙋ.=

