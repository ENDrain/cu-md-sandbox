<<609>>

=Мѣ́сѧца тогѡ́же въ к҃ѳ-й де́нь.=

=Ст҃а́гѡ мꙋ́ченика парамо́на:=

=И҆ ст҃а́гѡ мꙋ́ченика фїлꙋме́на:=

=И҆ прпⷣбнагѡ а҆ка́кїа, и҆́же въ лѣ́ствицѣ свидѣ́тельствованнагѡ.=

=На= ~Гдⷭ҇и, воззва́хъ, =стїхи̑ры мꙋ́ченика г҃, гла́съ д҃.=

=Подо́бенъ:= ~Зва́нный свы́ше:

~Свѣтоѧвле́нїемъ ꙗ҆́вѣ ѡ҆зарѧ́емь, ꙳ всеблаже́нне парамо́не, ꙳ бжⷭ҇твеннагѡ
дх҃а, ꙳ тмꙋ̀ глꙋбоча́йшꙋю до конца̀ ꙳ возненави́дѣлъ є҆сѝ многобо́жїѧ, ꙳ и҆
прише́лъ є҆сѝ благоключи́мное вре́мѧ прїе́мъ, всеблаже́нне, ꙳ къ предлежа́щымъ
страда́нїємъ доблемꙋ́дреннѡ, ꙳ и҆ побѣдоно́сецъ ꙗ҆́вльсѧ, ꙳ низложи́лъ є҆сѝ
го́рдаго и҆ ра́тника всѣ́хъ земны́хъ, ꙳ велича́ѧ хрⷭ҇та̀. ꙳ є҆го́же молѝ, ꙳
спастѝ и҆ просвѣти́ти дꙋ́шы на́шѧ.

~За всѣ́хъ бг҃а и҆ цр҃ѧ̀, ꙳ мно́жество многочи́сленное, ꙳ закала́емое
разꙋмѣ́въ, парамо́не, ꙳ бжⷭ҇твенною ре́вностїю разже́глсѧ є҆сѝ, ꙳ и҆ возопи́лъ
є҆сѝ: хрⷭ҇то́въ ра́бъ и҆́скреннїй є҆́смь всегда̀, ꙳ разꙋмѣ́йте, пребеззако́ннїи
мꙋчи́тели, ꙳ ꙗ҆́кѡ бо а҆́гнецъ неѕло́бивъ закла́тисѧ, ꙳ сѐ ны́нѣ самозва́нъ
прїидо́хъ. ꙳ не пецы́тесѧ ᲂу҆̀бо: ꙳ же́ртва прїѧ́тна ꙳ пожре́нномꙋ пло́тїю, ꙳
менє̀ ра́ди во́льнѡ, ꙳ бы́ти понꙋжда́юсѧ.

~Седмочи́сленною чествꙋ́емь десѧти́цею, ꙳ трегꙋ́бнѡ же честны́й, ꙳ со́тницею
ли́къ страда́льцєвъ, ꙳ многобо́жнꙋю низложи́лъ є҆сѝ ле́сть ꙳ пребеззако́ннꙋющихъ
вѣ́рою: ꙳ съ ни́миже вѣнча́лсѧ є҆сѝ подвиза́всѧ доблемꙋ́дреннѡ, <<610>>
парамо́не, ꙳ и҆ ликѡ́мъ безтѣле́сныхъ ꙳ ра́дꙋѧсѧ сочи́слилсѧ є҆сѝ. ꙳ съ ни́миже
моли́сѧ, ꙳ всѧ́кїѧ ско́рби и҆ напа́стей ꙳ и҆зба́витисѧ на́мъ, ꙳ тѧ̀ чтꙋ́щымъ и҆
при́снѡ блажа́щымъ.

=А҆́ще и҆зво́литъ настоѧ́тель пѣ́ти а҆ллилꙋ́їа, да пое́тъ сі́и стїхи̑ры бцⷣѣ
пре́жде, гла́съ и҆ подо́бенъ то́йже:=

~И҆зъ безнача́льна ѻ҆ц҃а̀, ꙳ сн҃ъ безлѣ́тнѡ, ꙳ снизхожде́нїѧ ра́ди и҆ спасе́нїѧ
человѣ́кѡвъ, ꙳ бг҃ъ человѣ́къ бы́сть, ꙳ да пода́стъ первозда́нномꙋ ны́нѣ ра́й: ꙳
тогда̀ и҆ всѐ є҆стество̀ и҆зба́витсѧ ꙳ ѿ пре́лести ѕмі́евы, ꙳ и҆ ѻ҆́бразъ
па́дшїй спасе́тъ, ꙳ ꙗ҆́кѡ благопремѣни́тель: ꙳ ѿѻнꙋ́дꙋже мт҃рь содѣ́ла ꙳
невѣсторо́дицꙋ чи́стꙋ, ꙗ҆́кѡ нескве́рнꙋ: ꙳ ю҆́же ꙗ҆́кѡ а҆гкѵ́рꙋ всѝ ꙳ и҆
приста́нище ᲂу҆блажа́емъ.

~Воплоще́нна созда́телѧ всѣ́хъ ꙳ и҆мѣ́ла є҆сѝ во ᲂу҆тро́бѣ твое́й,
бг҃облаже́ннаѧ, ꙳ воѡбрази́вшаго человѣ́ка, ꙳ пре́жде па́дшаго престꙋпле́нїемъ
ѕмїи́нымъ: ꙳ бг҃а бо родила̀ є҆сѝ ꙳ пло́тїю несказа́ннѡ на́мъ, ꙳ и҆ и҆зъ тлѣ́нїѧ
свободи́ла є҆сѝ ꙳ є҆стество̀ всѐ ѡ҆бветша́вшее ꙳ ржⷭ҇тво́мъ твои́мъ. ꙳ тѣ́мже
пое́мъ и҆ сла́вимъ ꙳ твою̀ благода́ть, дв҃о безневѣ́стнаѧ, ꙳ моли́тисѧ не
преста́й, ꙳ спасти́сѧ дꙋша́мъ на́шымъ.

~Да твоеѧ̀ всѣ̑мъ мно́жество ми́лости ꙳ и҆ бла́гости ѿкры́еши на́мъ ꙳
неѡпредѣли́мꙋю пꙋчи́нꙋ, ꙳ грѣхѝ рабѡ́въ твои́хъ всѧ̑ загла́ди: ꙳ и҆́маши бо,
всенепоро́чнаѧ ꙳ ꙗ҆́кѡ мт҃и сꙋ́щи бж҃їѧ, ꙳ вла́сть созда́нїѧ, ꙳ и҆ во́диши всѧ̑,
꙳ ꙗ҆́кѡ хо́щеши, си́лою твое́ю: ꙳ и҆́бо бл҃года́ть дх҃а ст҃а́гѡ, ꙳ ꙗ҆́вѣ
все́льшаѧсѧ въ тѧ̀, ꙳ содѣ́йствꙋетъ тѝ во все́мъ при́снѡ, ꙳ всеблаже́ннѣйшаѧ.

=Сла́ва, и҆ ны́нѣ, бг҃оро́диченъ:=

~И҆́же со ѻ҆ц҃е́мъ ꙳ и҆ дх҃омъ славосло́вимый сн҃ъ, ꙳ въ вы́шнихъ ѿ
серафі́мѡвъ, ꙳ первозда́ннаго па́ки ѡ҆бнови́ти хотѧ̀, ꙳ всего̀ себѐ и҆стощѝ
неизрече́ннѡ, ꙳ во ᲂу҆тро́бѣ твое́й, бцⷣе всепѣ́таѧ: ꙳ и҆ и҆зъ тебє̀ возсїѧ́вый,
꙳ <<611>> просвѣтѝ ве́сь мі́ръ бжⷭ҇тво́мъ, ꙳ и҆зба́вивый ѿ і҆дѡлонеи́стовства, ꙳
собо́ю ѡ҆божи́вый, ꙳ на нб҃са̀ возведѐ человѣ́чество, ꙳ хрⷭ҇то́съ бг҃ъ ꙳ и҆
сп҃съ дꙋ́шъ на́шихъ.

=Крⷭ҇тобг҃оро́диченъ. Подо́бенъ то́йже:=

~Не рыда́й менє̀, мт҃и, ꙳ зрѧ́щи на дре́вѣ ꙳ повѣ́шена твоего̀ сн҃а и҆ бг҃а, ꙳
и҆́же на вода́хъ повѣ́сившаго зе́млю неѡдержи́мѡ, ꙳ и҆ всю̀ тва́рь созда́вшаго:
꙳ и҆́бо воскреснꙋ̀ и҆ просла́влюсѧ, ꙳ и҆ а҆́дова ца̑рствїѧ сокрꙋшꙋ̀ крѣ́постїю,
꙳ и҆ погꙋблю̀ тогѡ̀ си́лꙋ, ꙳ и҆ свѧ̑занныѧ и҆зба́влю ꙳ ѡ҆ ѕлодѣ́йства є҆гѡ̀, ꙳
ꙗ҆́кѡ бл҃гоꙋтро́бенъ, ꙳ и҆ ѻ҆ц҃ꙋ̀ моемꙋ̀ приведꙋ̀, ꙳ ꙗ҆́кѡ чл҃вѣколю́бецъ.

=На стїхо́внѣ ѻ҆ктѡ́иха.=

=Прпⷣбнагѡ а҆ка́кїа слꙋ́жба пое́тсѧ на повече́рїи.=

=Канѡ́нъ, є҆гѡ́же краегране́сїе:=

~А҆ка́кїа, и҆збра́ннаго послꙋ́шателѧ, пѣ́сньми пою̀. =Ѳеофа́нъ:=

=Гла́съ д҃. Пѣ́снь а҃. І҆рмо́съ:=

~Мо́рѧ чермнꙋ́ю пꙋчи́нꙋ невла́жными стопа́ми дре́внїй пѣшеше́ствовавъ і҆и҃ль,
крестоѻбра́зными мѡѷсе́овыма рꙋка́ма а҆мали́ковꙋ си́лꙋ въ пꙋсты́ни побѣди́лъ
є҆́сть.

~Неѕло́бнымъ нра́вомъ ѡ҆бло́жсѧ, благоѻбра́знꙋю добродѣ́телей стѧжа́лъ є҆сѝ
добро́тꙋ, хрⷭ҇то́вꙋ во́льномꙋ послꙋша́нїю подо́бѧсѧ, да́же до сме́рти,
всебл҃же́нне.

~Ѕло́бы ѡ҆брѣта́телѧ посрами́лъ є҆сѝ безѕло́бїемъ свои́мъ: терпѣ́нїемъ же,
ѻ҆́ч҃е, и҆скꙋше́нїй, тогѡ̀ го́рдꙋю и҆ вознесе́ннꙋю враждꙋ̀, къ землѝ,
всеблаже́нне, смири́лъ є҆сѝ.

~Воздержа́нїемъ терпѣли́внымъ, прпⷣбне, пред̾ѡбꙋча́ѧсѧ и҆ страсте́й ѿсѣка́ѧ
нача̑ла, безстра́стїѧ ѻ҆де́ждею <<612>> ᲂу҆краси́лсѧ є҆сѝ по́слѣжде, благода́тїю
бжⷭ҇твенною покрыва́емь.

~Оу҆крѣпи́въ дꙋше́вное ᲂу҆строе́нїе терпѣ́нїемъ тве́рдымъ и҆ до́блимъ,
всеблаже́нне, по́мысломъ, по всѧ̑ дни̑ терпѣ́лъ є҆сѝ мч҃ническїй по́двигъ, и҆
вѣне́чникъ показа́лсѧ є҆сѝ.

=Бг҃оро́диченъ:=

~Крѣ́пость твори́тельна и҆ пѣ́нїе, бг҃ъ и҆ гдⷭ҇ь, и҆́же на́съ ра́ди и҆зъ тебє̀
воплоще́йсѧ и҆ рожде́йсѧ, прⷪ҇ро́чески ꙗ҆́коже и҆са́їа, пречⷭ҇таѧ, благовѣстѝ.

=Пѣ́снь г҃. І҆рмо́съ:=

~Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ, зовꙋ́щи: ты̀ моѧ̀ крѣ́пость, гдⷭ҇и,
и҆ прибѣ́жище и҆ ᲂу҆твержде́нїе.

~Всего̀ тебѐ сама́го творцꙋ̀ твоемꙋ̀ и҆ бг҃ꙋ, прпⷣбне, возложи́въ, терпѣ́лъ
є҆сѝ томи́тельное и҆зничтоже́нїе.

~Зако́ннѡ страда́льческое терпѣ́нїе, возде́ржниче, показа́лъ є҆сѝ на землѝ:
тѣ́мже тебѣ̀ нбⷭ҇ное весе́лїе даде́сѧ.

~Смире́нїе и҆́стинно, долготерпѣ́нїе ѻ҆па́снѡ держа́лъ є҆сѝ, терпѣ́нїе,
воздержа́нїе съ послꙋша́нїемъ, преблаже́нне.

=Бг҃оро́диченъ:=

~Всѣ́хъ содѣ́тель зи́ждетсѧ, на́съ ра́ди, пречⷭ҇таѧ, пло́ть прїе́мь
ѡ҆дꙋшевле́ннꙋ, и҆зъ тебє̀, прест҃а́ѧ бг҃оневѣ́сто.

=Пѣ́снь д҃. І҆рмо́съ:=

~Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце пра́ведное, ста̀ въ чи́нѣ
свое́мъ, досто́йнѡ взыва́ющи: сла́ва си́лѣ твое́й, гдⷭ҇и.

~Оу҆мертви́въ, ѻ҆́ч҃е, мꙋ́дрость пло́ти твоеѧ̀, твою̀ дꙋ́шꙋ ѡ҆живи́лъ є҆сѝ, и҆
пра́вды вѣне́цъ прїѧ́лъ є҆сѝ, зовы́й а҆ка́кїе: сла́ва си́лѣ твое́й, гдⷭ҇и.

~По́двиги до́лги прїе́млѧ, и҆́же по всѧ̑ дни̑ терпѣли́вное пока́зывалъ є҆сѝ
сопротивле́нїе, ѻ҆́ч҃е. тѣ́мже по сме́рти, ꙗ҆́кѡ жи́въ, возопи́лъ є҆сѝ: сла́ва
си́лѣ твое́й, гдⷭ҇и.

~Тве́рдымъ ᲂу҆мо́мъ томлє́нїѧ за хрⷭ҇та̀ претерпѣ́лъ є҆сѝ, а҆ка́кїе блаже́нне,
сего̀ помышлѧ́ѧ на крⷭ҇тѣ̀ пригвожде́на, за спасе́нїе ро́да на́шегѡ. <<613>>

=Бг҃оро́диченъ:=

~Чистѣ́йши є҆сѝ нб҃съ и҆ мы́сленныхъ си́лъ, ꙗ҆́кѡ си́хъ зижди́телѧ, пречⷭ҇таѧ,
ро́ждши. тѣ́мже тѝ зове́мъ: ра́дꙋйсѧ, бцⷣе всепѣ́таѧ.

=Пѣ́снь є҃. І҆рмо́съ:=

~Ты̀, гдⷭ҇и, мо́й, свѣ́тъ въ мі́ръ прише́лъ є҆сѝ, свѣ́тъ ст҃ы́й, ѡ҆браща́ѧй
и҆зъ мра́чна невѣ́дѣнїѧ, вѣ́рою воспѣва́ющыѧ тѧ̀.

~Ты̀, прпⷣбне, ꙗ҆́звами мꙋ́жески ᲂу҆ранѧ́емь, и҆ бїє́нїи по всѧ̑ дни̑ терпѧ̀
крѣ́пкѡ, прпⷣбнѡ почи́лъ є҆сѝ.

~Тече́нїе до́брое сконча́въ, а҆ка́кїе неѕло́бный, и҆ трꙋдѡ́въ свобо́дный и҆
болѣ́зней воспрїѧ́лъ є҆сѝ поко́й.

~Оу҆́мъ тво́й чи́стымъ по́мысломъ ѡ҆кормлѧ́емь, а҆ка́кїе бг҃оно́се, къ
вино́вномꙋ всѣ́хъ благополꙋ́чнѡ ᲂу҆стреми́сѧ.

=Бг҃оро́диченъ:=

~Ни а҆́гг҃льскїй ᲂу҆́мъ, ни человѣ́чь мо́жетъ ржⷭ҇тво̀ твоѐ сказа́ти:
превосхо́дитъ бо всѧ́ко постиже́нїе ра́зꙋма.

=Пѣ́снь ѕ҃. І҆рмо́съ:=

~Пожрꙋ́ ти со гла́сомъ хвале́нїѧ, гдⷭ҇и, цр҃ковь вопїе́тъ тѝ, ѿ бѣсо́вскїѧ
кро́ве ѡ҆чи́щшисѧ, ра́ди ми́лости ѿ ре́бръ твои́хъ и҆сте́кшею кро́вїю.

~Оу҆снꙋ́лъ є҆сѝ блаже́ннымъ сно́мъ, блаже́нне, и҆ по сме́рти ꙗ҆ви́сѧ послꙋ́шаѧ,
ѻ҆́ч҃е, вопроша́ющихъ, ꙗ҆́кѡ не ᲂу҆мира́етъ послꙋша́нїе и҆мѣ́ѧй.

~Сконча́въ дѡ́брыѧ по́двиги, тезоимени́те, нетлѣ́ннагѡ, бг҃омꙋ́дре, сподо́билсѧ
вои́стиннꙋ безсме́ртїѧ, и҆дѣ́же ра́дꙋѧсѧ вѣнцы̀ побѣ́ды воспрїѧ́лъ є҆сѝ.

~Бжⷭ҇твенное и҆ до́брое и҆ бг҃оꙋго́дное воздержа́нїе житїѧ̀ твоегѡ̀, блаже́нне,
мнѡ́гїѧ ᲂу҆твержда́етъ бжⷭ҇твеннымъ стра́хомъ и҆ жела́нїемъ бла̑гъ бꙋ́дꙋщихъ,
а҆ка́кїе.

=Бг҃оро́диченъ:=

~Вои́стиннꙋ бцⷣꙋ тѧ̀ вѣ́рою сла́вимъ, ꙗ҆́кѡ бг҃а <<614>> заче́ншꙋю, и҆ ро́ждшꙋю
сего̀ неискꙋсобра́чнѡ, соеди́ншасѧ и҆зъ тебє̀ прїѧ́тныѧ ст҃ы́мъ хра́момъ.

=Сѣда́ленъ, гла́съ д҃. Подо́бенъ:= ~Ско́рѡ предварѝ:

~Свѣ́тлостїю вѣ́ры и҆ дѣ́тельнымъ свѣ́томъ, ꙗ҆ви́лсѧ є҆сѝ равноа́гг҃ленъ на
землѝ, вои́стиннꙋ, а҆ка́кїе всемꙋ́дре. показа́лъ є҆сѝ мꙋ́жески крѣ́пкое ᲂу҆ма̀
твоегѡ̀, сокрꙋши́лъ є҆сѝ напа̑данїѧ страсте́й посто́мъ: тѣ́мже и҆ по кончи́нѣ,
ꙗ҆́кѡ жи́въ ꙗ҆ви́лсѧ є҆сѝ, непобѣди́ме.

=Пѣ́снь з҃. І҆рмо́съ:=

~Въ пе́щи а҆враа́мстїи ѻ҆́троцы персі́дстѣй, любо́вїю благоче́стїѧ па́че,
не́жели пла́менемъ ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ сла́вы
твоеѧ̀, гдⷭ҇и.

~Всѣ́мъ жела́нїемъ влⷣцѣ и҆ды́й, доса̑ды и҆ безчє́стїѧ, прпⷣбне, и҆ ꙗ҆́звы
терпѧ̀, взыва́лъ є҆сѝ: благослове́нъ є҆сѝ въ хра́мѣ сла́вы твоеѧ̀, гдⷭ҇и.

~По́мыслъ тво́й влⷣчнїѧ помышлѧ́ѧ стрⷭ҇ти и҆ распѧ́тїе, и҆ сме́рти поꙋча́ѧсѧ,
ᲂу҆ранѧ́емь пѣ́лъ є҆сѝ: бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и.

~Ме́ртвъ во гро́бѣ, по зако́нꙋ ᲂу҆мира́ющихъ лежа̀ безъ дыха́нїѧ, глаго́лющемꙋ
вѣща́еши па́че є҆стества̀, ꙗ҆́кѡ не ᲂу҆́мерлъ є҆́смь, взыва́еши: бл҃гослове́нъ
є҆сѝ въ хра́мѣ сла́вы твоеѧ̀, гдⷭ҇и.

=Бг҃оро́диченъ:=

~Оу҆ме́ршыѧ, и҆́мже, дв҃о, держи́ми бѣ́хомъ зако́номъ, жи́знь ро́ждши
и҆́стиннꙋю, возста́вила є҆сѝ зовꙋ́щыѧ: бл҃гослове́на ты̀ въ жена́хъ,
всенепоро́чнаѧ влⷣчце.

=Пѣ́снь и҃. І҆рмо́съ:=

~Рꙋ́цѣ распросте́ръ данїи́лъ, львѡ́въ зїѧ̑нїѧ въ ро́вѣ затчѐ, ѻ҆́гненнꙋю же
си́лꙋ ᲂу҆гаси́ша, добродѣ́телїю препоѧ́савшесѧ, благоче́стїѧ рачи́тели ѻ҆́троцы,
взыва́юще: бл҃гослови́те, всѧ̑ дѣла̀ гдⷭ҇нѧ, гдⷭ҇а.

~Крѣ́пкимъ воздержа́нїемъ, бг҃ꙋ тебѣ̀ бы́сть смѣси́тисѧ, <<615>> прпⷣбне,
ᲂу҆́зъ тѣ́ла разрѣ́шшꙋсѧ, и҆ пло́ть и҆знꙋри́вшꙋ, и҆ видѣ́нїемъ дѣ́тельнымъ,
ѻ҆́ч҃е, зовы́й: бл҃гослови́те, всѧ̑ дѣла̀ гдⷭ҇нѧ, гдⷭ҇а.

~Съ мꙋ́чєники хрⷭ҇то́вы сочета́емь и҆ вчинѧ́емь, непреста́ннѡ, прпⷣбне, поѧ̀
чл҃вѣколю́бца, и҆ молѧ́сѧ ѡ҆ на́съ, восхвалѧ́ющихъ тѧ̀ и҆ вопїю́щихъ:
бл҃гослови́те, всѧ̑ дѣла̀ гдⷭ҇нѧ, гдⷭ҇а.

~Пострада́въ зако́ннѡ на землѝ, нбⷭ҇ный ѡ҆брѣ́лъ є҆сѝ поко́й, ра́дꙋѧсѧ,
прпⷣбне, со ст҃ы́ми, и҆ соприча́стникъ весе́лїѧ и҆ ра́дости и҆́хъ бы́въ, и҆
взыва́ѧ: благослови́те, всѧ̑ дѣла̀ гдⷭ҇нѧ, гдⷭ҇а.

=Бг҃оро́диченъ:=

~Воплоща́етсѧ безпло́тный пре́жде, содѣ́тель зи́ждетсѧ и҆зъ тебє̀,
всенепоро́чнаѧ: и҆́бо въ пречⷭ҇таѧ ложесна̀ твоѧ̑ вше́дъ непостижи́мый,
ѡ҆писа́нїемъ плотски́мъ хотѧ̀ ѡ҆б̾ѧ́тисѧ. тѣ́мже вси́ тѧ благослови́мъ, марі́е
бг҃оневѣ́сто.

=Пѣ́снь ѳ҃. І҆рмо́съ:=

~Ка́мень нерꙋкосѣ́чный ѿ несѣко́мыѧ горы̀ тебє̀, дв҃о, краеꙋго́льный ѿсѣче́сѧ,
хрⷭ҇то́съ, совокꙋпи́вый разстоѧ̑щаѧсѧ є҆стєства̀. тѣ́мъ веселѧ́щесѧ, тѧ̀, бцⷣе,
велича́емъ.

~Ми́лостивнѡ вмѣсти́сѧ, ѻ҆́ч҃е, ко всѧ́ческихъ бл҃годѣ́телю, неѕло́бїѧ
добро́тою ᲂу҆краша́ѧсѧ, и҆ красото́ю добродѣ́телей сїѧ́ѧ. тѣ́мже тѧ̀ всѝ
ᲂу҆блажа́емъ.

~Зако́нꙋ повинꙋ́ѧсѧ влⷣчню, твою̀ преклони́лъ є҆сѝ вы́ю, мона́шествꙋющихъ
боре́нїю, и҆ побѣдоно́сецъ, ѻ҆́ч҃е, бы́въ, къ неѕло́бїю дости́глъ є҆сѝ
соверше́нномꙋ, всеблаже́нне.

~Пѣ́нїе бг҃ꙋ возсыла́ти со безпло́тными сподо́билсѧ є҆сѝ, ꙗ҆́кѡ соблю́дъ
ѻ҆́нѣхъ житїѐ и҆ чистотꙋ̀: терпѣ́нїемъ же дѣ́лъ мꙋ́ченикѡвъ сла́вꙋ прїѧ́лъ є҆сѝ.

~Прїимѝ ѿ на́съ, бг҃оно́се, приноси́мое тебѣ̀ пѣ́нїе ѿ чи́ста се́рдца, и҆
возда́ждь мольба́ми твои́ми согрѣше́нїй ѡ҆ставле́нїе и҆ спасе́нїе, всече́стне.
<<616>>

=Бг҃оро́диченъ:=

~Ꙗ҆́кѡ ко́рень сꙋ́щꙋ вои́стиннꙋ нетлѣ́нїѧ, тѧ̀ дв҃о, всѝ вѣ́рнїи, и҆
ᲂу҆твержде́нїѧ, хвала́ми почита́емъ: ты́ бо ѵ҆поста́сное безсме́ртїе на́мъ
родила̀ є҆сѝ.

=Стїхи̑ры прпⷣбнагѡ, гла́съ д҃. Подо́бенъ:= ~Ꙗ҆́кѡ до́блѧ:

~Воздержа́нїемъ мꙋ́дрость плотскꙋ́ю ᲂу҆мертви́лъ є҆сѝ, ꙳ и҆ дꙋ́шꙋ ѡ҆живи́лъ
є҆сѝ посто́мъ, ꙳ и҆ добродѣ́телей соверше́нїемъ. ꙳ ѿсю́дꙋ же и҆ ꙗ҆ви́лсѧ є҆сѝ, ꙳
ꙗ҆́кѡ жи́въ по кончи́нѣ вои́стиннꙋ: ꙳ ꙗ҆́коже бо со́нъ вмѣни́сѧ тебѣ̀ сме́рть, ꙳
къ бг҃ꙋ преста́вльшꙋсѧ, ꙳ и҆ въ рꙋ́цѣ дꙋ́шꙋ прело́жшꙋ є҆мꙋ̀, ꙳ а҆ка́кїе сла́вне.

~Страсте́й ᲂу҆спи́лъ є҆сѝ ꙳ жела̑нїѧ, а҆ка́кїе, ꙳ бдѣ́нїе всено́щное ꙗ҆́кѡ
стѧжа́въ, ꙳ послꙋша́нїе и҆ смире́нїе, ꙳ поꙋче́нїе же бжⷭ҇твенныхъ писа́нїй, ꙳ и҆
се́рдце чи́сто, ꙳ и҆ ᲂу҆́мъ несмꙋще́нъ. ꙳ тѣ́мже бы́лъ є҆сѝ и҆ прїѧ́телище дх҃а
ст҃а́гѡ, ꙳ зари̑ чꙋде́съ возсїѧ́въ концє́мъ.

~Мїрска́гѡ пристра́стїѧ ꙳ до конца̀ возгнꙋша́всѧ, ꙳ безстра́стїѧ сосꙋ́дъ бы́лъ
є҆сѝ: ꙳ любомꙋ́дрїѧ же, сла́вне, ꙳ дѣ́тельнымъ восхожде́нїемъ, ꙳ возвы́силсѧ
є҆сѝ къ самомꙋ̀ жела́нїю коне́чномꙋ, ꙳ и҆ ᲂу҆зрѣ́лъ є҆сѝ та́йнымъ видѣ́нїемъ ꙳
неви́димыхъ недомы́слєнныѧ и҆ бжⷭ҇твєнныѧ добрѡ́ты, ꙳ а҆ка́кїе всемꙋ́дре и҆
блаже́нне.

=Сла́ва, и҆ ны́нѣ, бг҃оро́диченъ:=

~Ѻ҆ц҃ꙋ̀ є҆диносꙋ́щна ꙳ и҆ дх҃ꙋ сопресто́льна, ꙳ и҆зъ чⷭ҇тыхъ крове́й твои́хъ
воплоти́ла є҆сѝ, ꙳ и҆ па́че сло́ва породила̀ є҆сѝ, ꙳ во двꙋ́хъ познава́ема
дѣ́йственныхъ сꙋщества́хъ ꙳ и҆́стиннѡ и҆ хотѣ́нїихъ. ꙳ є҆го́же молѝ, прест҃а́ѧ
дв҃о, ꙳ ꙗ҆́кѡ сн҃а твоего̀ и҆ бг҃а, ꙳ спастѝ вѣ́рою чи́стою тебѐ блажа́щыѧ.

=Крⷭ҇тобг҃оро́диченъ. Подо́бенъ то́йже:=

~А҆́гнца и҆ па́стырѧ тѧ̀, ꙳ на дре́вѣ ꙗ҆́кѡ ви́дѣ, ꙳ а҆́гница ро́ждшаѧ рыда́ше,
꙳ и҆ мт҃рски тебѣ̀ вѣща́ше: ꙳ сн҃е <<617>> возжелѣ́нне, ꙳ ка́кѡ на дре́вѣ
крⷭ҇тнѣмъ повѣ́шенъ є҆сѝ, долготерпѣли́ве; ꙳ ка́кѡ рꙋ́цѣ и҆ но́зѣ твоѝ, сло́ве,
꙳ пригвозди́шасѧ ѿ беззако́нныхъ, ꙳ и҆ кро́вь твою̀ и҆злїѧ́лъ є҆сѝ, влⷣко;

=На ᲂу҆́трени ѻ҆́ба канѡ́на ѻ҆ктѡ́иха: и҆ ст҃а́гѡ на д҃. є҆гѡ́же
краегране́сїе:= ~Воспѣва́ти твою̀ ны́нѣ да́ждь, мч҃ниче, бл҃года́ть. =І҆ѡ́сифъ.=

=Канѡ́нъ.=

=Гла́съ д҃. Пѣ́снь а҃. І҆рмо́съ:=

~Мо́рѧ чермнꙋ́ю пꙋчи́нꙋ, невла́жными стопа́ми, дре́внїй пѣшеше́ствовавъ і҆и҃ль,
крестоѻбра́зными мѡѷсе́овыма рꙋка́ма, а҆мали́ковꙋ си́лꙋ въ пꙋсты́ни побѣди́лъ
є҆́сть.

~Пою́ща свѣтоно́снꙋю твою̀ па́мѧть, мꙋ́чениче парамо́не, свѣща́тельными дх҃а
зарѧ́ми се́рдце моѐ просвѣтѝ, и҆ пребыва́ти мѝ бжⷭ҇твенными законоположе́ньми
ᲂу҆крѣпѝ.

~Мч҃ническимъ пресвѣ́тлѡ благосла́вїемъ, бл҃же́нне, ѡ҆богати́лсѧ є҆сѝ,
мꙋ́ченическими просїѧ́въ добро́тами, и҆ кра́сными ра́нами ᲂу҆краси́всѧ,
парамо́не. тѣ́мже тѧ̀ вѣ́рнѡ ᲂу҆блажа́емъ.

~Во́дъ животво́рныхъ дх҃а сы́й и҆спо́лненъ, безбо́жїѧ зно́емъ лю́тѣ и҆ста́ѧвшыѧ
ѡ҆роси́лъ є҆сѝ, и҆ къ водѣ̀, сла́вне, воспокое́нїѧ пꙋтеводи́лъ є҆сѝ.

=Бг҃оро́диченъ:=

~Въ лѣ́то безлѣ́тнаго родила̀ є҆сѝ, человѣ́ка бы́вша, є҆го́же прилѣ́жнѡ молѝ,
чⷭ҇таѧ, ꙗ҆́кѡ сн҃а твоего̀ и҆ гдⷭ҇а, дꙋшѝ моеѧ̀ лѣ̑тныѧ стра̑сти ᲂу҆врачи́ти,
всенепоро́чнаѧ.

=Пѣ́снь г҃. І҆рмо́съ:=

~Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ, зовꙋ́щи: ты̀ моѧ̀ крѣ́пость, гдⷭ҇и,
и҆ прибѣ́жище, и҆ ᲂу҆твержде́нїе.

~Возноше́нїе вра́жїе, смири́всѧ хрⷭ҇та̀ ра́ди, разрꙋши́лъ є҆сѝ, и҆ тогѡ̀ полкѝ
мече́мъ терпѣ́нїѧ ссѣ́клъ є҆сѝ.

~Разрꙋши́лъ є҆сѝ лꙋка́вый совѣ́тъ, и҆́же на вѣ́рꙋ на́шꙋ, <<618>> и҆ крѣ́пкѡ
пострада́лъ є҆сѝ, мч҃ниче страстоте́рпче парамо́не.

~Оу҆крѣпи́лсѧ є҆сѝ бжⷭ҇твенною благода́тїю, ꙗ҆́кѡ во́инъ си́ленъ, и҆ лю̑тыѧ
мꙋ̑ки, мꙋ́чениче, ꙗ҆́коже со́нъ вмѣни́лъ є҆сѝ.

=Бг҃оро́диченъ:=

~Оу҆крѣпѝ мо́й ᲂу҆́мъ, совраща́емь мно́гими страстьмѝ, мт҃и бж҃їѧ пречⷭ҇таѧ:
ꙗ҆́кѡ да по до́лгꙋ сла́влю тѧ̀.

=Сѣда́ленъ, гла́съ д҃. Подо́бенъ:= ~Вознесы́йсѧ:

~Терпѣ́нїемъ бжⷭ҇твенныхъ повелѣ́нїй ѡ҆чи́стилъ є҆сѝ дꙋ́шꙋ ѿ скве́рны, и҆ къ
страда́льческомꙋ пости́глъ є҆сѝ соверше́нїю: жре́ти бо кꙋмі́рѡмъ ѿре́клсѧ є҆сѝ
прелє́стнымъ, подража́ѧ хрⷭ҇та̀, копїе́мъ закла́нъ бы́лъ є҆сѝ: но прилѣ́жнѡ молѝ
є҆го̀ ѡ҆ мі́рѣ, всебл҃же́нне парамо́не.

=Сла́ва, и҆ ны́нѣ, бг҃оро́диченъ:=

~По бз҃ѣ въ тво́й, бцⷣе, прибѣга́ю смире́нный, покро́въ бжⷭ҇твенный, припа́даѧ
молю́сѧ: поми́лꙋй, пречⷭ҇таѧ, ꙗ҆́кѡ превзыдо́ша главꙋ̀ мою̀ грѣсѝ, и҆ бою́сѧ,
влⷣчце, мꙋ́ки, и҆ трепе́щꙋ. моле́нїе сотворѝ, чⷭ҇таѧ, къ сн҃ꙋ твоемꙋ̀, ѿ си́хъ
и҆зба́вити мѧ̀.

=Крⷭ҇тобг҃оро́диченъ:=

~И҆зъ безнача́льнагѡ ѻ҆ц҃а̀ рожде́ннаго, напослѣ́докъ тѧ̀ пло́тїю ро́ждшаѧ, на
крⷭ҇тѣ̀ ви́сѧща зрѧ́щи, хрⷭ҇тѐ, ᲂу҆вы̀ мнѣ̀, любе́знѣйшїй і҆и҃се, вопїѧ́ше:
ка́кѡ сла́вимый ꙗ҆́кѡ бг҃ъ ѿ а҆́гг҃лъ, ѿ беззако́нныхъ ны́нѣ человѣ̑къ, сн҃е,
хотѧ̀ распина́ешисѧ; пою́ тѧ, долготерпѣли́ве.

=Пѣ́снь д҃. І҆рмо́съ:=

~Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце пра́ведное, ста̀ въ чи́нѣ
свое́мъ, досто́йнѡ взыва́ющи: сла́ва си́лѣ твое́й, гдⷭ҇и.

~Се́рдце твоѐ мꙋ́жествомъ ѡ҆гражда́емо, и҆ дерзнове́нїемъ, сла́вне,
разжига́емо, мꙋ̑ки многоплетє́нныѧ, младе́нєцъ стрѣлѧ̑нїѧ, мꙋ́чениче
доблемꙋ́дренне, вмѣни́лъ є҆сѝ.

~Оу҆мерщвлѧ́еми повелѣ́нїемъ мꙋчи́телѧ страда́льцы <<619>> ви́дѣвъ, ꙗ҆́коже
ѻ҆нѝ, бжⷭ҇твеннꙋю ре́вность прїѧ́ше мч҃никъ парамо́нъ, къ страда́нїю прїи́де.

~Крѣ́пкѡ тѧ̀ растѧга́ема, и҆ кѡ́пїи неми́лостивнѡ бодо́ма, и҆ кѡ́зни вра̑жїѧ
побѣжда́юща, хрⷭ҇то́съ вѣнча́ тѧ подвигополо́жникъ, бл҃же́нне парамо́не.

~Терпѣ́нїю ᲂу҆дивлѧ́ѧсѧ мꙋ́ченикѡвъ, и҆ тѣ́хъ соверше́нїю дивѧ́сѧ, сла́вне,
тѣ́хъ приѡбщи́лсѧ є҆сѝ ре́вности вѣ́ры и҆ пречⷭ҇тно́мꙋ страда́нїю.

=Бг҃оро́диченъ:=

~Оу҆мерщвлены̀ человѣ́ки престꙋпле́нїемъ живоно́снымъ твои́мъ рождество́мъ,
дв҃о марі́е, всѣ́хъ ѡ҆живи́ла є҆сѝ. тѣ́мъ тѧ̀ сла́вимъ и҆ бг҃олѣ́пнѡ
ᲂу҆блажа́емъ.

=Пѣ́снь є҃. І҆рмо́съ:=

~Ты̀, гдⷭ҇и мо́й, свѣ́тъ въ мі́ръ прише́лъ є҆сѝ, свѣ́тъ ст҃ы́й, ѡ҆браща́ѧй и҆зъ
мра́чна невѣ́дѣнїѧ вѣ́рою воспѣва́ющыѧ тѧ̀.

~Да́ръ многоцѣ́нный тебѐ сама́го прине́слъ є҆сѝ творцꙋ̀ твоемꙋ̀, пострада́въ и҆
пре́лесть побѣди́въ, мꙋ́ченикѡвъ ᲂу҆добре́нїе.

~Кꙋми́ры, мꙋ́дре, и҆ де́мѡнскаѧ ка̑пища сокрꙋши́лъ є҆сѝ, ᲂу҆твержде́но
помышле́нїе стѧжа́въ, на ка́мени бжⷭ҇твенныѧ вѣ́ры, парамо́не.

~Де́мѡнѡвъ мно́жество мꙋ́жественнѡ ѡ҆стрꙋпи́лъ є҆сѝ, ѡ҆стрꙋпле́нїемъ пло́ти
твоеѧ̀, страда́льче доблемꙋ́дренный. тѣ́мже тѧ̀ ᲂу҆блажа́емъ.

=Бг҃оро́диченъ:=

~Равноче́стенъ ѻ҆ц҃ꙋ̀ сы́й и҆ дх҃ꙋ гдⷭ҇и, ѿ чи́стыхъ твои́хъ крове́й
воплоти́сѧ, чⷭ҇таѧ, чл҃вѣ́къ бы́въ.

=Пѣ́снь ѕ҃. І҆рмо́съ:=

~Пожрꙋ́ ти со гла́сомъ хвале́нїѧ, гдⷭ҇и, цр҃ковь вопїе́тъ тѝ, ѿ бѣсо́вскїѧ
кро́ве ѡ҆чи́щшисѧ, ра́ди ми́лости ѿ ре́бръ твои́хъ и҆сте́кшею кро́вїю.

~Не бы́лъ є҆сѝ во вре́мѧ подвигѡ́въ лѣни́въ, встанли́въ <<620>> же па́че, и҆
бжⷭ҇твенномꙋ страда́нїю до́блественъ. сегѡ̀ ра́ди вѣне́цъ сла́вы полꙋчи́лъ є҆сѝ.

~Мꙋ́ченикѡвъ собо́рꙋ себѐ сочета́лъ є҆сѝ, сконча́вшихсѧ ᲂу҆се́рднѡ, пре́жде
твоегѡ̀ страда́нїѧ, приснопа́мѧтне, и҆ съ ни́ми нбⷭ҇номꙋ черто́гꙋ сподо́билсѧ
є҆сѝ.

~Ко́пїѧ подража́телѧ тѧ̀ хрⷭ҇то́ва содѣ́лаша, и҆́миже пробода́емь, мꙋ́чениче,
къ немꙋ̀ восте́клъ є҆сѝ вѣнцено́сецъ, ᲂу҆мертви́въ терпѣ́нїѧ ѻ҆рꙋ́жїемъ
несмы́слєнныѧ.

=Бг҃оро́диченъ:=

~И҆зба́ви мѧ̀ собла́знѡвъ жите́йскихъ, пренепоро́чнаѧ, въ нощѝ невѣ́дѣнїѧ
безмѣ́стными помышлє́нїи ѡ҆держи́маго и҆ ѕло́бою вра́жїею при́снѡ ѡ҆мрача́емаго.

=По ѕ҃ пѣ́сни мꙋ́чениченъ ѻ҆ктѡ́иха.=

=Пѣ́снь з҃. І҆рмо́съ:=

~Въ пещѝ а҆враа́мстїи ѻ҆́троцы персі́дстѣй, любо́вїю благоче́стїѧ па́че,
не́жели пла́менемъ ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ сла́вы
твоеѧ̀, гдⷭ҇и.

~Враче́вствъ и҆ чꙋде́съ благода́тїю, мꙋ́дре мꙋ́чениче, ѿ бг҃а ѡ҆бога́щсѧ
свѣ́тлѡ, врачꙋ́еши зовꙋ́щыѧ: бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и.

~Простира́емыхъ мꙋ́къ небре́глъ є҆сѝ, всѐ попече́нїе и҆мѣ́ѧ на нб҃сѣ́хъ, и҆
зовы́й, достосла́вне: благослове́нъ є҆сѝ въ хра́мѣ сла́вы твоеѧ̀, гдⷭ҇и.

~Ты̀ крове́й, страда́льче, ѻ҆гне́мъ всю̀ попали́лъ є҆сѝ ве́щь безбо́жїѧ,
сла́вне, лꙋка́вꙋю: росо́ю же чꙋде́съ твои́хъ, сꙋ́щыѧ въ зно́и лю́тыхъ
ѡ҆роша́еши, парамо́не, зовы́й: благослове́нъ є҆сѝ въ хра́мѣ сла́вы твоѧ̀, гдⷭ҇и.

=Бг҃оро́диченъ:=

~Ра́дꙋйсѧ, є҆ди́на ра́дость ро́ждшаѧ человѣ́кѡмъ, ра́дꙋйсѧ, нб҃о и҆ прⷭ҇то́ле
херꙋві́мскїй, и҆ пресла́внаѧ пала́то црⷭ҇твꙋющагѡ всѣ́хъ вѣкѡ́въ, всенепоро́чнаѧ
влⷣчце. <<621>>

=Пѣ́снь и҃. І҆рмо́съ:=

~Рꙋ́цѣ распросте́ръ данїи́лъ, львѡ́въ зїѧ̑нїѧ въ ро́вѣ затчѐ, ѻ҆́гненнꙋю же
си́лꙋ ᲂу҆гаси́ша, добродѣ́телїю препоѧ́савшесѧ благоче́стїѧ рачи́тели ѻ҆́троцы,
взыва́юще: благослови́те, всѧ̑ дѣла̀ гдⷭ҇нѧ, гдⷭ҇а.

~Бо́драго тѧ̀ храни́телѧ дꙋша́мъ стѧжа́вше, ѡ҆богати́хомсѧ, ᲂу҆сповꙋ́юща
де́мѡнскаѧ мечта̑нїѧ всегда̀, и҆ пло́ти свирѣ̑пыѧ во́лны, и҆ бꙋ́рю помышле́нїй,
мꙋ́чениче многострада́льне, вопїю́щихъ: бл҃гослови́те, всѧ̑ дѣла̀ гдⷭ҇нѧ, гдⷭ҇а.

~Стрꙋѧ́ми твои́хъ свѧще́нныхъ крове́й багрѧни́цꙋ ѡ҆червлени́лъ є҆сѝ себѣ̀,
ѡ҆бветша́нїе весьма̀ прїѧ́ти не и҆мꙋ́щꙋ, и҆ свѣ́тлѡ ᲂу҆краша́емь на нб҃сѣ́хъ
ѡ҆бита́еши, вопїѧ̀, блаже́нне: благослови́те, всѧ̑ дѣла̀ гдⷭ҇нѧ, гдⷭ҇а.

~Ꙗ҆́коже ѻ҆вча̀ чи́стое, и҆ же́ртва непоро́чнаѧ, и҆ приноше́нїе всесожега́емо
ᲂу҆́гльми свѧще́ннагѡ, мꙋ́чениче, страда́нїѧ, страстополо́жникꙋ твоемꙋ̀ хрⷭ҇тꙋ̀
прине́слсѧ є҆сѝ, мꙋ́дре, поѧ̀: благослови́те, всѧ̑ дѣла̀ гдⷭ҇нѧ, гдⷭ҇а.

=Бг҃оро́диченъ:=

~Зако́на тѧ̀ сѣ̑ни и҆ прⷪ҇ро́кѡвъ проначерта́ша, чⷭ҇таѧ, проповѣ̑данїѧ,
неизрече́ннѡ хотѧ́щꙋ бы́ти бг҃а на́шегѡ роди́тельницꙋ, бг҃облагода́тнаѧ чⷭ҇таѧ:
є҆мꙋ́же всѝ пое́мъ: благослови́те, всѧ̑ дѣла̀ гдⷭ҇нѧ, гдⷭ҇а.

=Пѣ́снь ѳ҃. І҆рмо́съ:=

~Ка́мень нерꙋкосѣ́чный ѿ несѣко́мыѧ горы̀ тебє̀, дв҃о, краеꙋго́льный ѿсѣче́сѧ,
хрⷭ҇то́съ, совокꙋпи́вый разстоѧ̑щаѧсѧ є҆стєства̀. тѣ́мъ, веселѧ́щесѧ, тѧ̀, бцⷣе,
велича́емъ.

~Сѐ свѣтоза́рнагѡ страстоте́рпца свѣтоѧвле́ннаѧ ѡ҆сїѧ̀ па́мѧть, всѣ́хъ вѣ́рныхъ
сердца̀ просвѣща́ющи бжⷭ҇твеннымъ дх҃омъ, ра́достнѡ ликовствꙋ́ющихъ и҆ вѣ́рою
блажа́щихъ.

~Ꙗ҆́кѡ седмокрꙋ́жною десѧти́цею и҆ трегꙋ́бною со́тницею непобѣди́мыхъ
мꙋ́ченикѡвъ совокꙋплѧ́емь: съ ни́миже тѣ́ло <<622>> твоѐ, мꙋ́чениче хрⷭ҇то́въ,
лежи́тъ, и҆ съ ни́ми молѝ спасти́сѧ на́мъ.

~По́прище проше́дше болѣ́зненное, многови́дныхъ мꙋ́къ и҆спо́лнено, и҆ со
хрⷭ҇то́мъ мі́ръ побѣди́вшимъ, свѣ́тлѡ побѣди́вше, вѣнцено́сцы мч҃ницы на
нб҃сѣ́хъ жи́тельствꙋете.

~Взѧ́тъ бы́лъ є҆сѝ ѿ землѝ, и҆ по́чєсти твои́хъ пѡ́двигъ прїѧ́лъ є҆сѝ, ны́нѣ же
рѣ́ки и҆сточа́еши на́мъ чꙋде́съ тебѐ чтꙋ́щымъ и҆ благоче́стнѡ па́мѧть твою̀
торжествꙋ́ющымъ, парамо́не.

=Бг҃оро́диченъ:=

~Просвѣтѝ дꙋшѝ моеѧ̀ ѕѣ̑ницы ѡ҆мрачє́нныѧ невидѣ́нїемъ тлетво́рнагѡ грѣха̀,
бг҃ороди́тельнице пречⷭ҇таѧ влⷣчце: ты́ бо вѣ́рныхъ є҆сѝ по́мощь и҆
просвѣще́нїе, чⷭ҇таѧ.

=Свѣти́ленъ. Подо́бенъ:= ~Жєны̀ ᲂу҆слы́шите:

~Мно́жество непобѣди́мое во́инства, сосло́вїе бжⷭ҇твенно непобѣди́мое
мꙋ́ченикѡвъ, благочестномꙋ́дреннѡ воспои́мъ, и҆мꙋ́ще чинонача́льника парамо́на
чꙋ́днаго, ѡ҆бличи́вшаго мꙋчи́телѧ, и҆́же со всѣ́ми мꙋ́ченики вѣне́цъ полꙋчѝ
сла́вы.

=Сла́ва, и҆ ны́нѣ, Бг҃оро́диченъ:=

~Ра́дꙋйсѧ, бж҃їѧ пала́то: ра́дꙋйсѧ, горо̀ ѡ҆сѣне́ннаѧ: ра́дꙋйсѧ, кꙋпино̀
неѡпали́маѧ: ра́дꙋйсѧ, прⷭ҇то́ле сла́вы: ра́дꙋйсѧ, бжⷭ҇твеннаѧ трапе́зо:
ра́дꙋйсѧ, ста́мно всезлата́ѧ: ра́дꙋйсѧ, свѣ́щниче всесвѣ́тлый: ра́дꙋйсѧ, ле́гкїй
ѻ҆́блаче, дв҃о мт҃и марі́е.

