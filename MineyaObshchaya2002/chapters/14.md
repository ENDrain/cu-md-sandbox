<<ѻ҃ѳ ѡ҆б.: 158>>

=[глⷡ҇а д҃і] СЛꙊ́ЖБА Ѻ҆́БЩА=

=мч҃нкꙋ є҆ди́номꙋ.=

=Ве́чера,=

=на Гдⷭ҇и воззва́хъ, стїхи̑ры, гла́съ а҃.=

=Подо́бенъ:= ~Всехва́льнїи мч҃нцы:

~Серде́чною пра́востїю, ꙳ бг҃а неѡб̾име́ннаго, ꙳ разꙋмѣ́въ всечтⷭ҇не, ꙳ въ
того̀ вѣ́ровалъ є҆сѝ несꙋмнѣ́ннѡ бл҃же́нне, ꙳ соблю́дъ неизречє́ннаѧ є҆гѡ̀
повелѣ̑нїѧ спаси́тєльнаѧ, ꙳ и҆зѧ́щнѣ премꙋ́дре ꙳ пострада́въ терпѣли́внѡ,
црⷭ҇тво воспрїѧ́лъ є҆сѝ недви́жимое.

~Кро́вїю твое́ю честно́ю ꙳ зе́млю ѡ҆ст҃и́лъ є҆сѝ, ꙳ и҆ сквє́рныѧ крѡ́ви
ᲂу҆праздни́лъ є҆сѝ, ꙳ принѡси́мыѧ бѣсѡ́мъ беззако́ннѡ, ꙳ и҆ вѣне́цъ нетлѣ́нный
прїѧ́лъ є҆сѝ, ꙳ на версѣ̀ твое́мъ всечтⷭ҇не. ꙳ тѣ́мже моли́сѧ, ꙳ дарова́ти
дꙋша́мъ на́шымъ ꙳ ми́ръ и҆ ве́лїю млⷭ҇ть.

~Ѡ҆сщ҃а́еми є҆смы̀, ꙳ твоѧ̑ сщ҃є́ннаѧ борє́нїѧ и҆ по́двиги сла́вѧщїи ꙳ мч҃нче
всечтⷭ҇не, =и҆́мⷬ҇къ,= ꙳ и҆́миже сограждани́нъ а҆́гг҃лѡмъ бы́лъ є҆сѝ, ꙳ и҆
всѣ̑мъ стрⷭ҇тоте́рпцємъ соприча́стникъ. ꙳ съ ни́миже моли́сѧ, ꙳ дарова́ти
дꙋша́мъ на́шымъ ми́ръ и҆ ве́лїю млⷭ҇ть.

=Сла́ва, и҆ ны́нѣ, бг҃оро́диченъ:=

~Оу҆вы̀ мнѣ̀, что̀ бꙋ́дꙋ, ᲂу҆́мъ и҆ дꙋ́шꙋ и҆ тѣ́ло ѡ҆скверни́въ прегрѣше́ньми,
что̀ сотворю̀, ка́кѡ же и҆збѣ́гꙋ пла́мене нестерпи́магѡ, нерѣши́мыхъ ᲂу҆́зъ и҆
вѣ́чныхъ; но ѽ всенепоро́чнаѧ, пре́жде конца̀ молѝ сн҃а твоего̀, пода́ти мѝ
ѡ҆ставле́нїе.

=Крⷭ҇тобг҃оро́диченъ:= ~Своего̀ а҆́гнца, а҆́гница и҆ непоро́чнаѧ влⷣчца, на
крⷭ҇тѣ̀ ꙗ҆́кѡ ви́дѣвши, ви́да не и҆мꙋ́ща нижѐ добро́ты, <<п҃: 159>> ᲂу҆вы̀ мнѣ̀
рыда́ющи глаго́лаше: гдѣ̀ добро́та твоѧ̀ за́йде сладча́йшїй, гдѣ̀ бл҃голѣ́пїе,
гдѣ̀ бл҃года́ть блиста́ющаѧ зра́ка твоегѡ̀, сн҃е мо́й вселюбе́знѣйшїй;

=А҆́ще и҆́мать самогла́сенъ.= =Сла́ва, гла́съ ѕ҃:=

~Дне́сь вселе́ннаѧ всѧ̀ страстоно́сца просвѣща́етсѧ зарѧ́ми, и҆ бж҃їѧ цр҃ковь
цвѣты̑ ᲂу҆краша́ема мч҃нче, =и҆́мⷬ҇къ,= вопїе́тъ тѝ: ᲂу҆го́дниче хрⷭ҇то́въ, и҆
предста́телю теплѣ́йшїй, не преста́й моли́ти ѡ҆ всѣ́хъ рабѣ́хъ твои́хъ.

=И҆ ны́нѣ бг҃оро́диченъ:=

~Бг҃а и҆з̾ тебѐ воплоти́вшагосѧ разꙋмѣ́хомъ, бцⷣе дв҃о: того̀ молѝ ѡ҆ сп҃се́нїи
дꙋ́шъ на́шихъ.

=Крⷭ҇тобг҃оро́диченъ:=

=Подо́бенъ:= ~Всю̀ ѿложи́вше:

~А҆́гнца своего̀, а҆́гница нескве́рнаѧ дре́вле, и҆ непоро́чнаѧ влⷣчца, на
крⷭ҇тъ воздвиза́ема ꙗ҆́кѡ ви́дѣ, мт҃рски восклица́ше, и҆ ᲂу҆дивлѧ́ющисѧ
вопїѧ́ше: что̀ видѣ́нїе сїѐ, ча́до сла́дкое, но́вое и҆ пресла́вное, ка́кѡ лю́дїе
неблагода́рнїи сꙋди́щꙋ пїла́товꙋ предаю́тъ тѧ̀, и҆ ѡ҆сꙋжда́ютъ сме́ртїю живота̀
всѣ́хъ, но пою̀ твоѐ неизрече́нное сло́ве схожде́нїе.

=А҆́ще пра́зднꙋеши съ полѷеле́емъ, глаго́ли бг҃оро́диченъ: воскрⷭ҇ный:=

~Кто̀ тебѐ не ᲂу҆бл҃жи́тъ:

=Вхо́дъ.= =Прокі́менъ днѐ.=

=Чтє́нїѧ мч҃нчєскаѧ, [пи̑сана въ концѣ̀ кни́ги сеѧ̀].=

=На стїхо́внѣ стїхи̑ры, гла́съ д҃.=

=Подо́бенъ:= ~Ꙗ҆́кѡ до́блѧ:

~Многоѡбра́зными мꙋчє́нїи, ꙳ лю́тый мꙋчи́тель ка́знемъ ѕлы̑мъ преда́въ казни́ти
꙳ многострада́льное и҆ многотерпѣли́вое тѣ́ло твоѐ, ꙳ бг҃омы́сленне, =и҆́мⷬ҇къ,=
꙳ не ѿве́рглсѧ є҆сѝ хрⷭ҇та̀, ꙳ ни кꙋмі́рѡмъ поже́рлъ є҆сѝ: ꙳ но терпѣ́лъ є҆сѝ
ꙗ҆́кѡ и҆но́мꙋ стра́ждꙋщꙋ, ꙳ ѡ҆жида́ѧ бꙋ́дꙋщагѡ воздаѧ́нїѧ ꙳ и҆ безсме́ртнагѡ
бг҃осло́вїѧ.

=Сті́хъ: Првⷣникъ ꙗ҆́кѡ фі́нїѯъ процвѣте́тъ, ꙗ҆́кѡ ке́дръ, и҆̀же въ лїва́нѣ,
ᲂу҆мно́житсѧ.=

<<п҃ ѡ҆б.: 160>>

~Воздви́женъ и҆ стрꙋ́жемь, ꙳ и҆ ка́менїемъ посыпа́емь ꙳ и҆ желѣ́зомъ
ᲂу҆ранѧ́емь, ꙳ и҆ мече́мъ скончава́емь, ꙳ непрекло́ненъ пребы́лъ є҆сѝ, ꙳ на
ка́мени ᲂу҆́мнѣмъ ꙳ дꙋ́шꙋ твою̀ водрꙋзи́въ. ꙳ и҆ сегѡ̀ ра́ди а҆́гг҃льскимъ
ликѡ́мъ сочета́лсѧ є҆сѝ, ꙳ свѣ́та невече́рнѧгѡ сподоблѧ́емь.

=Сті́хъ: Насажде́ни въ домꙋ̀ гдⷭ҇ни, во дво́рѣхъ бг҃а на́шегѡ процвѣтꙋ́тъ.=

~И҆сцѣле́нїе дарова́нїй ꙳ жела́ющымъ, и҆сточа́ютъ сла́вне, твоѧ̑ мо́щи, ꙳
потоплѧ́ютъ стра̑сти, ꙳ и҆ недꙋ́ги, =и҆́мⷬ҇къ,= ꙳ и҆ разорѧ́ютъ лꙋка́выхъ
де́монѡвъ толпы̑: ꙳ напаѧ́ютъ же вѣ́рныхъ сердца̀, ꙳ прозѧба̑ющаѧ добродѣ́телей
꙳ плоды̀ бж҃е́ствєнныѧ, ꙳ и҆ бл҃гоче́стїѧ разꙋмѣ́нїе.

=Сла́ва, гла́съ ѕ҃:=

~Прїиди́те мч҃нколю́бцы всѝ, хрⷭ҇то́ва стрⷭ҇тоте́рпца тече́нїе соверши́вша,
бл҃гоче́стнѡ просла́вимъ, =и҆́мⷬ҇къ,= сла́внаго: се́й бо ѕмі́евꙋ главꙋ̀ сокрꙋшѝ,
и҆ кро́вїю зе́млю ѡ҆ст҃ѝ, ѿ сꙋ́щихъ здѣ̀ преста́висѧ къ вѣ́чнымъ жили́щємъ: и҆ ѿ
вседержи́тельныѧ рꙋкѝ подвигѡ́въ по́честь прїѧ́тъ, про́ситъ ѡ҆чище́нїѧ дꙋша́мъ
на́шымъ и҆ ве́лїѧ млⷭ҇ти.

=И҆ ны́нѣ, бг҃оро́диченъ:=

~Бцⷣе, ты̀ є҆сѝ лоза̀ и҆́стиннаѧ:

=Крⷭ҇тобг҃оро́диченъ:= ~Пречⷭ҇таѧ ꙗ҆́кѡ ви́дѣ тѧ̀ на крⷭ҇тѣ̀ повѣ́шена,
пла́чꙋщи вопїѧ́ше мт҃рски: бж҃е мо́й, сладча́йшее ча́до моѐ, ка́кѡ терпи́ши
стра́сть поно́снꙋю;

=Тропа́рь во ᲂу҆ста́вѣ.=

=А҆́ще ли нѣ́сть ᲂу҆ста́ва, глаго́ли се́й тропа́рь, гла́съ д҃:=

~Мч҃нкъ тво́й гдⷭ҇и, =и҆́мⷬ҇къ,= во страда́нїи свое́мъ вѣне́цъ прїѧ́тъ
нетлѣ́нный ѿ тебѐ бг҃а на́шегѡ: и҆мѣ́ѧй во крѣ́пость твою̀, мꙋчи́телей низложѝ,
сокрꙋшѝ и҆ де́монѡвъ немѡщны́ѧ де́рзѡсти, тогѡ̀ мл҃твами сп҃сѝ дꙋ́шы на́шѧ.

=Сла́ва, и҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.=

<<п҃а: 161>>

=На ᲂу҆́трени,=

=на Бг҃ъ гдⷭ҇ь, тропа́рь то́йже.=

=По а҃-й каѳі́смѣ сѣда́ленъ, гла́съ а҃.=

=Подо́бенъ:= ~Ли́къ а҆́гг҃льскїй:

~Во́инство є҆́же на землѝ возненави́дѣвъ мч҃нче, ю҆́же на нб҃сѣ́хъ возжела́лъ
є҆сѝ сла́вꙋ, и҆ бѡлѣ́зни претерпѣ́лъ є҆сѝ, и҆ нꙋ́жнꙋю сме́рть: тѣ́мже дне́сь
всест҃ꙋ́ю твою̀ па́мѧть пра́зднꙋемъ, хрⷭ҇тꙋ̀ приносѧ́ще хвалꙋ̀, пребл҃же́нне,
=и҆́мⷬ҇къ=. =[Два́жды.]=

=Сла́ва, и҆ ны́нѣ, бг҃оро́диченъ:=

~Мт҃рь тѧ̀ бж҃їю и҆ дв҃ꙋ мо́лимъ всѝ вои́стиннꙋ, въ щедрѡ́ты твоѧ̑ вопїе́мъ,
любо́вїю прибѣга́юще къ твое́й бл҃гости: тѧ́ бо и҆́мамы грѣ́шнїи застꙋ́пницꙋ, и҆
тебѐ стѧжа́хомъ въ напа́стехъ сп҃се́нїе, є҆ди́нꙋ пречтⷭ҇ꙋю.

=По в҃-й каѳі́смѣ сѣда́ленъ, гла́съ д҃.=

=Подо́бенъ:= ~Ꙗ҆ви́лсѧ є҆сѝ дне́сь:

~Тече́нїе соверши́въ и҆́стинное, мꙋчи́телей всю̀ крѣ́пость побѣди́лъ є҆сѝ, и҆
прїѧ́лъ є҆сѝ вѣне́цъ ѿ рꙋкѝ вседержи́телѧ, =и҆́мⷬ҇къ,= всечтⷭ҇не, и҆ показа́лсѧ
є҆сѝ а҆́гг҃лѡмъ соприча́стникъ. =[Два́жды.]=

=Сла́ва, и҆ ны́нѣ, бг҃оро́диченъ:=

~Сло́во ѻ҆́ч҃ее, хрⷭ҇та̀ бг҃а на́шего, ѿ тебѐ воплоти́вшагосѧ позна́хомъ бцⷣе
дв҃о, є҆ди́на чⷭ҇таѧ, є҆ди́на бл҃гослове́ннаѧ: тѣ́мъ непреста́ннѡ тѧ̀
воспѣва́юще велича́емъ.

=По Хвали́те и҆́мѧ гдⷭ҇не:=

=Припѣ́въ:=

~Велича́емъ тѧ̀ стрⷭ҇тоте́рпче ст҃ы́й, =и҆́мⷬ҇къ,= и҆ чте́мъ чтⷭ҇на̑ѧ
страда̑нїѧ твоѧ̑, ꙗ҆̀же за хрⷭ҇та̀ претерпѣ́лъ є҆сѝ.

=Ѱало́мъ и҆збра́нный:= ~Бг҃ъ на́мъ прибѣ́жище и҆ си́ла:

=По полѷеле́и, сѣда́ленъ, гла́съ д҃:=

~Во́ина хрⷭ҇то́ва непобѣди́маго, побѣди́телѧ на врагѝ до́блѧго, въ вели́кихъ
чꙋдесѣ́хъ возсїѧ́вшаго, при́снѡ всѝ восхва́лимъ вѣ́рою, =и҆́мⷬ҇къ,=
стрⷭ҇тоте́рпца: то́читъ бо цѣльбы̑ притека́ющымъ <<п҃а ѡ҆б.: 162>> съ вѣ́рою, и҆
ᲂу҆толѧ́етъ стра̑сти лю̑тыѧ, и҆ сꙋ́щыѧ въ ско́рбехъ человѣ́ки застꙋпа́етъ.
=[Два́жды.]=

=Сла́ва, и҆ ны́нѣ, бг҃оро́диченъ:=

~Стѣна̀ непобѣди́маѧ на́мъ хрⷭ҇тїа́нѡмъ є҆сѝ бцⷣе дв҃о, къ тебѣ́ бо прибѣга́юще
невреди́ми пребыва́емъ, и҆ па́ки согрѣша́юще, и҆́мамы тѧ̀ мл҃твенницꙋ. тѣ́мъ
бл҃годарѧ́ще вопїе́мъ тѝ: ра́дꙋйсѧ бл҃года́тнаѧ, гдⷭ҇ь съ тобо́ю.

=Степє́нна, а҃-й а҆нтїфѡ́нъ=, =д҃-гѡ гла́са.=

=Прокі́менъ:= ~Првⷣникъ ꙗ҆́кѡ фі́нїѯъ процвѣте́тъ, ꙗ҆́кѡ ке́дръ, и҆́же въ
лїва́нѣ ᲂу҆мно́житсѧ.

=Сті́хъ:= ~Насажде́ни въ домꙋ̀ гдⷭ҇ни, во дво́рѣхъ бг҃а на́шегѡ процвѣтꙋ́тъ.

~Всѧ́кое дыха́нїе:

=Є҆ѵⷢ҇лїе, мч҃нческое, [пи́сано въ концѣ̀ кни́ги сеѧ̀.]=

=По н҃ ѱалмѣ̀ стїхи́ра,= =гла́съ ѕ҃:=

=Дне́сь вселе́ннаѧ всѧ̀: [пи́сана на вече́рни]=

=Канѡ́нъ. Гла́съ є҃.=

=Пѣ́снь а҃.=

=І҆рмо́съ:= ~Конѧ̀ и҆ вса́дника въ мо́ре чермно́е, сокрꙋша́ѧй бра̑ни, мы́шцею
высо́кою хрⷭ҇то́съ и҆стрѧсѐ, і҆и҃лѧ же сп҃сѐ, побѣ́днꙋю пѣ́снь пою́ща.

~Прⷭ҇то́лꙋ бж҃їю предстоѧ̀ бг҃обл҃же́нне со дерзнове́нїемъ, ꙗ҆́кѡ страда́лецъ
непобѣди́мь, любо́вїю соверша́ющихъ твоѐ ст҃о́е страда́нїе, мл҃твами твои́ми
сохранѧ́й.

~И҆мѣ́ѧй въ дꙋшѝ твое́й, ст҃е, во́дꙋ жи́вꙋ пребыва́ющꙋ, мꙋ̑тныѧ ѕлѡ́бныѧ
пото́ки и҆зсꙋши́лъ є҆сѝ всесла́вне, бл҃года́тїю сп҃совою ᲂу҆крѣплѧ́емь
бг҃обл҃же́нне.

~Си́лою бж҃їею ᲂу҆крѣплѧ́емь бг҃обл҃же́нне, возмо́глъ є҆сѝ вра̑жїѧ возношє́нїѧ
сокрꙋши́ти, и҆ бы́лъ є҆сѝ побѣдоно́сецъ и҆зрѧ́денъ, и҆ вы́шнѧгѡ гра́да
граждани́нъ.

=Бг҃оро́диченъ:= ~Ꙗ҆вѝ млⷭ҇рдїе твоѐ гпⷭ҇жѐ пречтⷭ҇аѧ, на мнѣ̀ ѻ҆каѧ́ннѣмъ,
прилѣ́жнѡ къ сн҃ꙋ твоемꙋ̀ прест҃а́ѧ молѧ́щисѧ, да и҆збꙋ́демъ ѻ҆гнѧ̀ вѣ́чнагѡ
твои́ми мл҃твами.

<<п҃в: 163>>

=Пѣ́снь г҃.=

=І҆рмо́съ:= ~Водрꙋзи́вый на ничесо́мже зе́млю повелѣ́нїемъ твои́мъ, и҆
повѣ́сивый неѡдержи́мѡ тѧготѣ́ющꙋю, на недви́жимѣмъ хрⷭ҇тѐ ка́мени за́повѣдей
твои́хъ цр҃ковь твою̀ ᲂу҆твердѝ, є҆ди́не бл҃же и҆ чл҃вѣколю́бче.

=Ѿ= ка́ла страсте́й мꙋ́дре ᲂу҆далѧ́ѧсѧ, и҆ бг҃ꙋ приближа́ѧсѧ бж҃е́ственными
чистота́ми, бжⷭ҇твенное прїѧ́тъ просвѣще́нїе, показꙋ́ющагѡ тѧ̀ сн҃а свѣ́тꙋ
достосла́вне, ꙗ҆́кѡ дѣ́ло свѣ́та дѣ́лающаго.

~Во́инство земно́е и҆ вели́кꙋю сла́вꙋ, нивочто́же вмѣни́лъ є҆сѝ бг҃обл҃же́нне:
тѣ́мъ в̾во́инилсѧ є҆сѝ хрⷭ҇тꙋ̀, и҆ ликѡ́мъ мч҃нчєскимъ причте́нъ бы́лъ є҆сѝ,
веселѧ́сѧ мч҃нче бг҃оно́се бл҃же́нне, =и҆́мⷬ҇къ=.

~Стєзѝ ше́ствїѧ твоегѡ̀ досточꙋ́дне, напра́вишасѧ на пꙋ́ть ми́ренъ, въ црⷭ҇твїе
бж҃їе входѧ̀, въ ра́йскꙋю широтꙋ̀, и҆ въ поко́й вѣ́чнꙋющїй сла́вне.

=Бг҃оро́диченъ:= ~Влⷣкꙋ и҆ творца̀ всѣ́хъ тва́рей ро́ждши, ꙗ҆ви́ласѧ є҆сѝ влⷣце
чтⷭ҇аѧ херꙋві̑мъ и҆ серафі̑мъ чтⷭ҇нѣ́йши: тѣ́мже тѧ̀ всѝ ро́ди по до́лгꙋ
ᲂу҆бл҃жа́емъ.

=Сѣда́ленъ, гла́съ є҃.=

=Подо́бенъ:= ~Собезнача́льное сло́во:

~Добродѣ́тельными свѣтлостьмѝ просвѣща́емь, и҆ мꙋче́нїѧ свѣ́томъ ᲂу҆краша́емь,
па́че со́лнца премꙋ́дре, сїѧ́еши тве́рдѣ, и҆ просвѣща́еши вои́стиннꙋ, творѧ́щихъ
вѣ́рнѡ па́мѧть твою̀ свѣтоно́снꙋю, пресла́вный стрⷭ҇тоте́рпче, =и҆́мⷬ҇къ,=
покланѧ́ющихсѧ моще́мъ твои̑мъ сп҃са́й.

=Сла́ва, и҆ ны́нѣ, бг҃оро́диченъ:=

~Оу҆жа́сно чꙋ́до зача́тїѧ, и҆ несказа́ненъ ѡ҆́бразъ ржⷭ҇тва̀, въ тебѣ̀ позна́сѧ
чи́стаѧ приснодв҃о, ᲂу҆жаса́етъ мо́й ᲂу҆́мъ, и҆ ᲂу҆дивлѧ́етъ по́мыслъ. сла́ва
твоѧ̀ бцⷣе, всѣ̑мъ простре́сѧ во сп҃се́нїе дꙋ́шъ на́шихъ.

=Крⷭ҇тобг҃оро́диченъ:= ~Крⷭ҇то́мъ сн҃а твоегѡ̀ бг҃обл҃года́тнаѧ, і҆́дѡльскаѧ
пре́лесть всѧ̀ ᲂу҆праздни́сѧ, и҆ де́мѡнскаѧ крѣ́пость попра́сѧ: сегѡ̀ ра́ди
вѣ́рнїи по до́лгꙋ тѧ̀ при́снѡ пое́мъ и҆ бл҃гослови́мъ, и҆ бцⷣꙋ вои́стиннꙋ
и҆сповѣ́дающе тѧ̀ велича́емъ.

<<п҃в ѡ҆б.: 164>>

=Пѣ́снь д҃.=

=І҆рмо́съ:= ~Бж҃е́ственное твоѐ разꙋмѣ́въ и҆стоща́нїе прозорли́вѡ а҆ввакꙋ́мъ,
хрⷭ҇тѐ, со тре́петомъ вопїѧ́ше тебѣ̀: во сп҃се́нїе люде́й твои́хъ, сп҃стѝ
пома̑занныѧ твоѧ̑ прише́лъ є҆сѝ.

~Любо́вїю и҆ наде́ждею ко гдⷭ҇ꙋ ᲂу҆краша́емь премꙋ́дре, мч҃нчески просвѣти́лсѧ
є҆сѝ пребл҃же́нне, и҆ а҆́гг҃лѡмъ сограждани́нъ бы́лъ є҆сѝ пресла́вне.

~Бы́лъ є҆сѝ недви́жимь и҆ непрекло́ненъ, во и҆згна́нїи живѧ́й свои́хъ себѣ̀
лиша́емь, влⷣки ра́ди всѣ́хъ бг҃а бг҃обл҃же́нне премꙋ́дре.

~До́брѣ подвиза́всѧ сла́вне, добро́тами мч҃нческими ᲂу҆кра́шенъ, прише́лъ є҆сѝ
къ неви̑димымъ добро́тамъ, пожина́ѧ трꙋдѡ́въ твои́хъ по́чєсти.

=Бг҃оро́диченъ:= ~И҆́же горѣ̀ со ѻ҆ц҃е́мъ разꙋмѣва́емый, до́лꙋ на́съ ра́ди
воплоща́етсѧ и҆з̾ тебѐ, всенепоро́чнаѧ влⷣчце, премно́жествомъ бл҃госе́рдїѧ,
є҆ди́нъ бл҃гі́й чл҃вѣколю́бецъ.

=Пѣ́снь є҃.=

=І҆рмо́съ:= ~Ѡ҆дѣѧ́йсѧ свѣ́томъ ꙗ҆́кѡ ри́зою, къ тебѣ̀ ᲂу҆́тренюю и҆ тебѣ̀
зовꙋ̀: дꙋ́шꙋ мою̀ просвѣтѝ ѡ҆мраче́ннꙋю хрⷭ҇тѐ, ꙗ҆́кѡ є҆ди́нъ бл҃гоꙋтро́бенъ.

~Закѡ́ны ᲂу҆крѣплѧ́емь вседержи́телевыми, совѣ́ты беззако́нныхъ ѿрази́лъ є҆сѝ,
и҆ зако́ннѡ пострада́въ, нетлѣ́нїѧ вѣне́цъ мч҃нче, прїѧ́лъ є҆сѝ.

~Оу҆́глїе ле́сти ᲂу҆гаси́лъ є҆сѝ премꙋ́дре, крове́й твои́хъ стрꙋѧ́ми: и҆ ны́нѣ
и҆сточа́ѧ цѣлє́бныѧ во́ды, пла́мень болѣ́зни ѿго́ниши бж҃їею бл҃года́тїю.

~Возмо́глъ є҆сѝ мч҃нче, въ не́мощи плотстѣ́й ѕмі́ѧ многоко́зненнаго погꙋби́ти:
и҆ сегѡ̀ мнѡ́гїѧ пре́лести мꙋ́дре бл҃года́тїю низве́рглъ є҆сѝ.

=Бг҃оро́диченъ:= ~Оу҆мертвѝ пренепоро́чнаѧ дв҃о, молю́ тѧ, пло́ти моеѧ̀
дꙋшетлѣ́нныѧ стра̑сти, ро́ждшаѧ пло́тїю безстра́стїѧ и҆сто́чника, хрⷭ҇та̀ бг҃а.

=Пѣ́снь ѕ҃.=

=І҆рмо́съ:= ~Неи́стовствꙋющеесѧ бꙋ́рею дꙋшетлѣ́нною, влⷣко хрⷭ҇тѐ, страсте́й
мо́ре ᲂу҆кротѝ, и҆ ѿ тлѝ возведѝ мѧ̀, ꙗ҆́кѡ бл҃гоꙋтро́бенъ.

<<п҃г: 165>>

~Ста́лъ є҆сѝ на сꙋди́щи законопрестꙋ́пныхъ мч҃нче хрⷭ҇то́въ, =и҆́мⷬ҇къ,= и҆
ле́сть всю̀ и҆скорени́лъ є҆сѝ, сꙋди́мь бы́лъ є҆сѝ хрⷭ҇та̀ ра́ди, и҆
мꙋжемꙋ́дреннѣ ѡ҆бличи́лъ є҆сѝ.

~Оу҆кра́шенъ бы́въ премꙋ́дре, мч҃нче хрⷭ҇то́въ, бж҃е́ственными добро́тами во
страда́нїи твое́мъ: тѣ́мже тѧ̀ просвѣтѝ хрⷭ҇то́съ, и҆ нетлѣ́ненъ пребы́лъ є҆сѝ.

~Кро́вїю зе́млю ѡ҆ст҃и́лъ є҆сѝ, нб҃о же дꙋше́ю сщ҃е́нною ѡ҆зари́лъ є҆сѝ
пребл҃же́нне, и҆ ли́ки мч҃нчєскїѧ весе́лїѧ и҆спо́лнилъ є҆сѝ.

=Бг҃оро́диченъ:= ~Наꙋче́нъ бы́въ дх҃омъ прⷪ҇ро́къ, две́рь тѧ̀ прови́дѣ, є҆́юже
бг҃ъ про́йде воплоща́емь, ѡ҆ста́вль па́ки запеча́танꙋ пренепоро́чнаѧ.

=Конда́къ во ᲂу҆ста́вѣ.=

=А҆́ще ли нѣ́сть ᲂу҆ста́ва, глаго́ли се́й конда́къ, гла́съ в҃.=

=Подо́бенъ:= ~Вы́шнихъ и҆щѧ̀:

~Ѕвѣзда̀ свѣ́тлаѧ ꙗ҆ви́лсѧ є҆сѝ, непреле́стнаѧ мі́рови, сл҃нце хрⷭ҇та̀
возвѣща́ющи, зарѧ́ми твои́ми стрⷭ҇тоте́рпче, =и҆́мⷬ҇къ,= и҆ пре́лесть погаси́лъ
є҆сѝ всю̀: на́мъ же подае́ши свѣ́тъ, молѧ́сѧ непреста́ннѡ ѡ҆ всѣ́хъ на́съ.

=І҆́косъ:= ~Пѣ́нїе мѝ да́рꙋй бж҃е мо́й, воспѣва́ти и҆ глаго́лати, и҆ почита́ти
по́двиги стрⷭ҇тоте́рпца твоегѡ̀ и҆ мч҃нка, ꙗ҆́кѡ да бл҃госочета́ннѡ восхвалю̀
до́блѧго во страда́нїи, =и҆́мⷬ҇къ,= побѣди́телѧ въ страсте́хъ бы́вша всегда̀,
вели́каго во бл҃гоче́стїи, и҆ въ ли́цѣ мч҃нкъ возсїѧ́вшаго: въ ни́хже пое́тъ
непреста́ннѡ хрⷭ҇та̀, со мно́жествомъ а҆́гг҃льскимъ премꙋ́дрый, прїе́млѧ свы́ше
бжⷭ҇твенное ѡ҆сїѧ́нїе, и҆ молѧ̀ непреста́ннѡ ѡ҆ всѣ́хъ на́съ.

=Пѣ́снь з҃.=

=І҆рмо́съ:= ~Превозноси́мый ѻ҆тцє́въ гдⷭ҇ь, пла́мень ᲂу҆гасѝ, ѻ҆́троки ѡ҆росѝ,
согла́снѡ пою́щыѧ: бж҃е, бл҃гослове́нъ є҆сѝ.

~Преносѧ́ще страда́льческое тѣ́ло твоѐ наро́ди любочести́вїи многострада́льне
и҆ премꙋ́дре, вопїѧ́хꙋ бл҃года́рственнѡ: бл҃гослове́нъ бг҃ъ ѻ҆тє́цъ на́шихъ.

<<п҃г ѡ҆б.: 166>>

~Разори́лъ є҆сѝ бж҃їею бл҃года́тїю є҆́ллинскаѧ приношє́нїѧ, и҆ разрѣши́всѧ
бл҃же́нне, сою̑зъ тѣле́сныхъ, мꙋче́нїемъ сконча́лсѧ є҆сѝ за хрⷭ҇та̀, зако́ннѡ
пострада́въ.

~Ꙗ҆́коже на колесни́цꙋ всѣ́лъ є҆сѝ на кро́вь твою̀, стрⷭ҇тоте́рпче
достохва́льне, и҆ ра́дꙋѧсѧ восте́клъ є҆сѝ въ премі̑рнаѧ покѡ́ища.

=Бг҃оро́диченъ:= ~Сла́ва всѣ̑мъ є҆сѝ, чⷭ҇таѧ, и҆ ᲂу҆твержде́нїе и҆сповѣ́дающымъ
тѧ̀ всенепоро́чнаѧ мт҃рь бг҃ꙋ, проше́дшемꙋ и҆з̾ чре́ва твоегѡ̀ па́че є҆стества̀.

=Пѣ́снь и҃.=

=І҆рмо́съ:= ~Тебѣ̀ вседѣ́телю, въ пещѝ ѻ҆́троцы всемі́рный ли́къ спле́тше,
поѧ́хꙋ: дѣла̀ всѧ̑каѧ гдⷭ҇а по́йте, и҆ превозноси́те во всѧ̑ вѣ́ки.

~І҆ерⷭ҇ли́ма вы́шнѧгѡ наслѣ́дникъ бы́лъ є҆сѝ, ᲂу҆́меръ во и҆згна́нїи премꙋ́дре,
поѧ̀ непреста́ннѡ: дѣла̀ всѧ̑каѧ гдⷭ҇а по́йте, и҆ превозноси́те є҆го̀ во вѣ́ки.

~Приложи́вшꙋсѧ тѝ печа́лемъ мнѡ́гимъ бл҃же́нне, и҆ ны́нѣ безпеча́льное житїѐ
прїѧ́тъ тѧ̀, и҆дѣ́же зове́ши: дѣла̀ всѧ̑каѧ гдⷭ҇а по́йте, и҆ превозноси́те є҆го̀
во вѣ́ки.

~Возмо́глъ є҆сѝ бж҃їею вседѣ́тельною си́лою, є҆́ллинскїѧ пре́лєсти, и҆
вселꙋка́вное мꙋдрова́нїе, мч҃нче, погꙋби́ти, и҆ вѣне́цъ нетлѣ́нный ѿ всѣ́хъ
влⷣки прїѧ́ти.

=Бг҃оро́диченъ:= ~Пло́ть и҆з̾ тебѐ чⷭ҇таѧ, воспрїѧ́тъ всеще́дрое сло́во, и҆
человѣ́кѡмъ приедини́сѧ: того̀ прест҃а́ѧ молѝ, пло́ти моеѧ̀ двиза̑нїѧ
ᲂу҆мертви́ти, и҆ сп҃стѝ дꙋ́шꙋ мою̀.

=Пѣ́снь ѳ҃.=

=І҆рмо́съ:= ~И҆са́їе ликꙋ́й, дв҃а и҆мѣ̀ во чре́вѣ, и҆ родѝ сн҃а є҆мманꙋ́ила,
бг҃а же и҆ чл҃вѣ́ка, восто́къ и҆́мѧ є҆мꙋ̀: є҆го́же велича́юще, дв҃ꙋ
ᲂу҆бл҃жа́емъ.

~Прїиди́те соше́дшесѧ вѣ́рнїи, пребл҃же́ннагѡ и҆ сщ҃е́ннагѡ мч҃нка хрⷭ҇то́ва,
=и҆́мⷬ҇къ,= сщ҃е́нное торжество̀ соверши́мъ дне́сь: страда́льчески бо всѧ̑
вра̑жїѧ мно́жєства бж҃е́ственною си́лою побѣди́лъ є҆́сть.

~Оу҆кра́шенъ бы́лъ є҆сѝ сла́вне мꙋче́нїѧ бж҃їими добро́тами, и҆ возше́лъ є҆сѝ
ꙗ҆́кѡ на ѻ҆́гненнѣй колесни́цѣ, твое́ю кро́вїю <<п҃д: 167>> веселѧ́сѧ, въ нб҃са̀
приспѣ́лъ є҆сѝ, взира́ти добро́тꙋ неизрече́ннꙋю сп҃са на́шегѡ.

~Во́инъ и҆зрѧ́денъ хрⷭ҇та̀ бг҃а, и҆ до́блїй показа́лсѧ є҆сѝ страда́лецъ: тѣ́мже
ны́нѣ живе́ши въ вы́шнемъ црⷭ҇твїи, побѣ́днымъ вѣнце́мъ ᲂу҆вѧ́зсѧ пресла́внѡ
стрⷭ҇тоте́рпче всехва́льне.

=Бг҃оро́диченъ:= ~Просвѣще́нїе ро́ждши хрⷭ҇та̀ сꙋ́щымъ во тьмѣ̀, ѡ҆слѣпле́ннꙋю
дꙋ́шꙋ мою̀ просвѣтѝ, и҆ да́рꙋй мѝ ше́ствовати по стезѧ́мъ ведꙋ́щымъ въ живо́тъ
прест҃а́ѧ, наста́внице всѣ̑мъ пою́щымъ тѧ̀.

=Свѣти́ленъ.=

~Ꙗ҆́коже со́лнце свѣтоно́сно, чꙋде́сными зарѧ́ми наставлѧ́еши всю̀ тва́рь,
пресла́вне =и҆́мⷬ҇къ,= стрⷭ҇тоте́рпче. тѣ́мже твою̀ соверша́юще па́мѧть,
про́симъ ѿ бѣ́дъ всѧ̑ и҆зба́вити воскрⷭ҇шаго и҆з̾ гро́ба.

=Бг҃оро́диченъ:= ~Держа́внымъ твои́мъ покро́вомъ чтⷭ҇аѧ, на́съ рабѡ́въ твои́хъ
ѿ навѣ́та вра́жїѧ сохранѧ́й всегда̀ неврє́дны: тѧ́ бо є҆ди́нꙋ стѧжа́хомъ
прибѣ́жище въ бѣда́хъ.

=На хвали́техъ стїхи̑ры, гла́съ д҃.=

=Подо́бенъ:= ~Зва́нный свы́ше:

~Восхвалѧ́ютъ лю́дїе ѱалмы̀, ꙳ вкꙋ́пѣ и҆ пѣ́сньми ꙳ твою̀ сла́внꙋю па́мѧть,
=и҆́мⷬ҇къ,= ꙳ ꙗ҆́кѡ бл҃голѣ́пна бо возсїѧ̀ и҆ свѣтоно́сна, ꙳ ᲂу҆кра́шена сла́вою
и҆ бл҃года́тїю. ꙳ тѣ́мже и҆гра́ютъ ны́нѣ а҆́гг҃льстїи чи́ни, ꙳ хва́лѧтъ же
мч҃нцы со а҆пⷭ҇лы, ꙳ твои́хъ пѡ́двигъ мч҃нче страда̑нїѧ, ꙳ и҆ воспѣва́ютъ
просла́вльшаго тѧ̀, ꙳ сп҃са хрⷭ҇та̀ бг҃а на́шего, ꙳ є҆го́же молѝ, ꙳ сп҃стѝ и҆
просвѣти́ти дꙋ́шы на́шѧ. =[Два́жды.]=

~Ѡ҆блече́нъ во хрⷭ҇то́во всеѻрꙋ́жїе, ꙳ ѡ҆брѣ́лсѧ є҆сѝ, =и҆́мⷬ҇къ= ꙳ не
и҆́щꙋщымъ тебѐ: ꙳ ты́ бо за хрⷭ҇та̀ ѻ҆гне́мъ распала́емь, ꙳ и҆ рꙋга́ѧсѧ богѡ́въ
сꙋ́етныхъ ꙳ безбо́жномꙋ сверѣ́пствꙋ, ꙳ тогда̀ беззакѡ́ннымъ взыва́лъ є҆сѝ: ꙳
во́инствꙋю хрⷭ҇тꙋ̀ моемꙋ̀ цр҃ю̀, ꙳ ни ѕвѣ́рїе, ни коле́са, ни и҆́на мꙋ́ка, ꙳
менѐ разлꙋчи́ти возмо́гꙋтъ когда̀ любвѐ хрⷭ҇та̀ моегѡ̀. є҆го́же молѝ, сп҃стѝ и҆
просвѣти́ти дꙋ́шы на́шѧ.

<<п҃д ѡ҆б.: 168>>

~Небре́гъ ѡ҆ сосꙋдѣ́хъ многоѡбра́зныхъ, ꙳ и҆ ѡ҆ разли́чныхъ мꙋ́кахъ, ꙳ и҆ ѡ҆
ѻ҆рꙋ́жїѧхъ стра́шныхъ, ꙳ вѣнцено́сче =и҆́мⷬ҇къ,= ꙳ бл҃гоче́стїѧ тече́нїе
мч҃нчески сконча́лъ є҆сѝ: тѣ́мже пресвѣ́тлꙋю па́мѧть твою̀, ꙳ цвѣ́ты пѣ́сненными
вѣнча́емъ, ꙳ и҆ чтⷭ҇ны̑ѧ твоѧ̑ мо́щи ѡ҆блобыза́емъ вѣ́рою. но ꙗ҆́кѡ прⷭ҇то́лꙋ
предстоѧ̀ влⷣки, хрⷭ҇та̀ бг҃а на́шегѡ, молѝ непреста́ннѡ сп҃сти́сѧ дꙋша́мъ
на́шымъ.

=Сла́ва, гла́съ а҃:=

~Мч҃нкѡвъ похвало̀, свѣ́тлы возста́вивъ побѣ́ды на ле́сть, тѣле́снꙋю сла́вꙋ
твои́мъ раче́нїемъ пребл҃же́нне, но́сиши вездѣ̀ кро́ткѡ, ꙗ҆́кѡ побѣди́тель,
=и҆́мⷬ҇къ,= и҆ ны́нѣ возста́ви ѿ грѣхопаде́нїй вѣ́рою чтꙋ́щихъ па́мѧть твою̀.

=И҆ ны́нѣ, бг҃оро́диченъ:=

~Ра́дꙋйсѧ бцⷣе дв҃о, ꙗ҆́кѡ родила̀ є҆сѝ цр҃ѧ̀ нбⷭ҇наго, сп҃са и҆ просвѣти́телѧ
дꙋ́шъ на́шихъ.

=Крⷭ҇тобг҃оро́диченъ.=

=Подо́бенъ:= ~Всехва́льнїи мч҃нцы:

~Своего̀ а҆́гнца, ꙳ а҆́гница и҆ непоро́чнаѧ влⷣчца, на крⷭ҇тѣ̀ ꙗ҆́кѡ ви́дѣвши ꙳
ви́да не и҆мꙋ́ща, нижѐ добро́ты, ꙳ ᲂу҆вы̀ мнѣ̀, рыдаю́щи глаго́лаше: ꙳ гдѣ̀
добро́та твоѧ̀ за́йде сладча́йшїй; гдѣ̀ благолѣ́пїе, гдѣ̀ бл҃года́ть блиста́ющаѧ
зра́ка твоегѡ̀, ꙳ сн҃е мо́й вселюбе́знѣйшїй;

=А҆́ще и҆́мать на стїхо́внѣ Сла́вꙋ: и҆ ты̀ глаго́ли вече́рнїй,=

=И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.=

