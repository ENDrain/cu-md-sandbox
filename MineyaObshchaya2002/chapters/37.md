<<с҃і ѡ҆б.: 420>>

=[глⷡ҇а л҃з] Ѡ҆ ЗНА́МЕНІѦХЪ=

=влⷣчнихъ, и҆ бг҃оро́дичныхъ пра́здникѡвъ, и҆ ст҃ы́хъ.=

~Подоба́етъ вѣ́дати, ꙗ҆́кѡ пра́здницы раздѣле́ни сꙋ́ть на вели̑кїѧ, срє́днїѧ же
и҆ ма̑лыѧ.

~Вели́цыи ᲂу҆́бѡ пра́здницы хрⷭ҇то́вы, и҆ бг҃оро́дичны, и҆ прⷣте́чєва два̀,
ржⷭ҇тво̀ и҆ ᲂу҆сѣкнове́нїе, и҆ ѻ҆бои́хъ верхо́вныхъ а҆пⷭ҇лѡвъ, петра̀ и҆ па́ѵла,
и҆́мꙋтъ зна́мєнїѧ крⷭ҇тъ ѡ҆крꙋже́нъ =🕀=: и҆̀мже бдѣ́нїѧ и҆ всѧ̀ слꙋ́жба
пра́здника соверша́етсѧ по ᲂу҆ста́вꙋ.

~Сре́днїи же пра́здницы ст҃ы́хъ и҆́мꙋтъ двѣма̀ ви́ды: крⷭ҇тъ съ полꙋкрꙋ́жїемъ
=🕁=, и҆̀мже бдѣ́нїе соверша́етсѧ, прилага́етсѧ же и҆ канѡ́нъ бцⷣы на ᲂу҆́трени
по ᲂу҆ста́вꙋ. ~Дрꙋзі́и же крⷭ҇тъ є҆ди́нъ то́чїю =🕂=, и҆̀мже бдѣ́нїе не
соверша́етсѧ. На вече́рни, Бл҃же́нъ мꙋ́жъ а҃ а҆нтїфѡ́нъ. На Гдⷭ҇и воззва́хъ,
стїхи̑ры на ѕ҃: ѿ произво́ла же на и҃, и҆ чтє́нїѧ г҃: и҆ на стїхо́внѣ. На
ᲂу҆́трени полѷеле́й и҆ є҆ѵⷢ҇лїе. Канѡ́нъ на и҃: и҆ славосло́вїе вели́кое: и҆
про́чаѧ слꙋ́жба по ᲂу҆ста́вꙋ.

~Ма́лїи же пра́здницы и҆́мꙋтъ двѣма̀ ви́ды трѝ то́чки несоверше́ннѡ ѡ҆крꙋжены̀.
~Красе́нъ ᲂу҆́бѡ ви́дъ и҆мꙋ́щымъ =🕃= на вече́рни каѳі́сма ѻ҆бы́чнаѧ. На гдⷭ҇и
воззва́хъ, стїхи̑ры на ѕ҃. На ᲂу҆́трени канѡ́нъ на ѕ҃: и҆ славосло́вїе вели́кое.
и҆ про́чаѧ слꙋ́жба по ᲂу҆ста́вꙋ. ~Че́рнь же ви́дъ и҆мꙋ́щымъ 🕃, то́чїю на Гдⷭ҇и
воззва́хъ, стїхи̑ры на ѕ҃. На ᲂу҆́трени канѡ́нъ на ѕ҃: На лїтꙋргі́и по чи́нꙋ
ᲂу҆ста́ва.

~Не и҆мꙋ́щымъ же зна́менїѧ, стїхи̑ры на г҃: Канѡ́нъ же на ᲂу҆́трени на четы́ре.

