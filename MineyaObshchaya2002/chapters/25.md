<<р҃м: 279>>

=[глⷡ҇а к҃є] СЛꙊ́ЖБА Ѻ҆́БЩА=

=сщ҃енноисповѣ́дникꙋ и҆ прпⷣбноисповѣ́дникꙋ.=

=Ве́чера,=

=на Гдⷭ҇и воззва́хъ, стїхи̑ры, гла́съ д҃.=

=Подо́бенъ:= ~Ꙗ҆́кѡ до́блѧ:

~И҆́стины водрꙋже́нїе, ꙳ и҆ вѣ́ры ᲂу҆твержде́нїе, ꙳ и҆ догма́тѡвъ предложи́телѧ
тѧ̀ зна́емъ, ꙳ бл҃гоче́стїѧ согла́сника, ꙳ чистоты̀ селе́нїе, ꙳ и҆ прїѧ́телище
и҆збра́нное, ꙳ бл҃гово́нїе дх҃а, ꙳ и҆ превели́кое сокро́вище ᲂу҆че́нїй, ꙳ и҆
ѡ҆снова́нїе хрⷭ҇то́вы цр҃кве, ꙳ сщ҃енноѧвле́нне бг҃одꙋхнове́нне, =и҆́мⷬ҇къ.=

~А҆пⷭ҇лѡвъ прее́мника, ꙳ страда́льцєвъ є҆динонра́вна, ꙳ по́стникѡвъ
є҆диноревни́телѧ восхвалѧ́емъ тѧ̀, ꙳ и҆ ᲂу҆чи́телей печа́ть, ꙳ и҆ бж҃е́ственное
и҆з̾ѡбраже́нїе, ꙳ хрⷭ҇то́ва тайноводи́телѧ бг҃оно́се всехва́льне, ꙳ и҆
бг҃ото́чнꙋю рѣкꙋ̀ ꙳ разꙋмѣ́нїй беззако́нникѡвъ и҆ хꙋ́льникѡвъ мы̑сли
потоплѧ́юща, ꙳ премꙋ́дре, =и҆́мⷬ҇къ.=

~Премꙋ́дрости тала́нтъ ꙳ ᲂу҆мно́живъ пребога́те, ꙳ ра́дости сподо́билсѧ є҆сѝ
гдⷭ҇а твоегѡ̀. ꙳ и҆спещре́нъ бл҃года́тїю ꙳ бж҃е́ственнагѡ сїѧ́нїѧ, ꙳ и҆ заре́ю
мы́сленнѡ сїѧ́ѧ дꙋхо́вною, ꙳ ны́нѣ предстои́ши десни́цѣ жизноно́снѣй, ꙳ ѿтꙋ́дꙋ
лꙋча́ми ꙳ всегда̀ ѡ҆блиста́емь сла́вне, =и҆́мⷬ҇къ.=

=Сла́ва, и҆ ны́нѣ, бг҃оро́диченъ.=

~Скве́рнꙋ ѿмы́й стра́стнагѡ се́рдца моегѡ̀, бцⷣе всепѣ́таѧ, и҆ всѧ̑ ꙗ҆́звы и҆
гноє́нїѧ сегѡ̀, ꙗ҆́же ѿ грѣха̀ ѡ҆чи́сти, чⷭ҇таѧ, и҆ ᲂу҆ма̀ моегѡ̀ ᲂу҆ста́ви
непостоѧ́нїе: ꙗ҆́кѡ да си́лꙋ твою̀ и҆ вели́кое застꙋпле́нїе велича́ю, ѻ҆каѧ́нный
и҆ непотре́бный ра́бъ тво́й.

<<р҃м ѡ҆б.: 280>>

=Крⷭ҇тобг҃оро́диченъ:= ~Распина́ема ви́дѧщи, ꙳ и҆ въ рє́бра пробода́ема
копїе́мъ, ꙳ пречⷭ҇таѧ, хрⷭ҇та̀ чл҃вѣколю́бца, ꙳ пла́чꙋщи вопїѧ́ше: ꙳ что̀ сїѐ
сн҃е мо́й, ꙳ что̀ тебѣ̀ неблагода́рнїи лю́дїе возда́ша, ꙳ вмѣ́стѡ ꙗ҆̀же
сотвори́лъ є҆сѝ дѡ́браѧ и҆̀мъ, ꙳ и҆ тщи́шисѧ безча́дствовати мѧ̀ вселюбе́знѣйше;
꙳ дивлю́сѧ бл҃гоꙋтро́бне, ꙳ твоемꙋ̀ во́льномꙋ распѧ́тїю.

=А҆́ще и҆́мать, самогла́сенъ. Сла́ва, гла́съ ѕ҃:=

~И҆злїѧ́сѧ бл҃года́ть во ᲂу҆стна́хъ твои́хъ прпⷣбне ѻ҆́тче, =и҆́мⷬ҇къ,= и҆
бы́лъ є҆сѝ па́стырь хрⷭ҇то́вы цр҃кве, ᲂу҆чѧ̀ словє́сныѧ ѻ҆́вцы вѣ́ровати въ
трⷪ҇цꙋ є҆диносꙋ́щнꙋю во є҆ди́номъ бж҃ествѣ̀.

=Бг҃оро́диченъ:= ~Никто́же притека́ѧ къ тебѣ̀, посра́мленъ ѿ тебѐ и҆схо́дитъ,
пречⷭ҇таѧ бцⷣе дв҃о: но про́ситъ бл҃года́ти, и҆ прїе́млетъ дарова́нїе къ
поле́зномꙋ проше́нїю.

=Крⷭ҇тобг҃оро́диченъ:= ~Пречⷭ҇таѧ, ꙗ҆́кѡ ви́дѣ тебѐ на крⷭ҇тѣ̀ повѣ́шена,
пла́чꙋщи вопїѧ́ше мт҃рски: сн҃е мо́й и҆ бж҃е мо́й, сладча́йшее моѐ ча́до, ка́кѡ
терпи́ши стрⷭ҇ть поно́снꙋю;

=А҆́ще пра́зднꙋеши съ полѷеле́емъ, глаго́ли бг҃оро́диченъ воскрⷭ҇ный:= ~Кто̀
тебѐ не ᲂу҆бл҃жи́тъ:

=Вхо́дъ. Прокі́менъ днѐ.=

=Чтє́нїѧ преподо́бничєскаѧ, [пи̑сана въ концѣ̀ кни́ги сеѧ̀.]=

=На стїхо́внѣ стїхи̑ры, гла́съ и҃.=

=Подо́бенъ: Ѽ= пресла́внагѡ чꙋдесѐ!

~Ѻ҆́тче всемꙋ́дре, =и҆́мⷬ҇къ,= ꙳ цр҃ковь хрⷭ҇то́вꙋ ꙳ ᲂу҆ѧсни́лъ є҆сѝ пѣ́сньми,
꙳ бж҃е́ствєннаѧ поѧ̀ пресла́вне, ꙳ дѣ́йствомъ ѻ҆́тче дх҃а твою̀ цѣвни́цꙋ
ᲂу҆дарѧ́ѧ, ꙳ всеподо́бнѣй дв҃довѣ подо́бѧсѧ: ꙳ є҆́юже возглаша́ѧ, ꙳
бж҃е́ственными пѣ́сньми всѧ̑ привле́клъ є҆сѝ.

=Сті́хъ:= ~Чⷭ҇тна̀ пред̾ гдⷭ҇емъ сме́рть преподо́бныхъ є҆гѡ̀.

~Ѻ҆́тче пресла́вне, =и҆́мⷬ҇къ,= мїрскі́ѧ ѿстꙋ́пль мѧте́жныѧ молвы̀, ꙳ ко
хрⷭ҇то́вѣ прите́клъ є҆сѝ тишинѣ̀ прпⷣбне, ꙳ и҆ видѣ̑нїи бж҃е́ственныхъ дѣѧ́нїй,
꙳ всебога́тыми ꙗ҆́вѣ свѣтлостьмѝ, ꙳ вои́стиннꙋ ѡ҆богати́лсѧ є҆сѝ, ꙳ и҆ вѣ̑рнымъ
пре́далъ є҆сѝ, ꙳ бг҃олѣ́пнымъ сїѧ́ѧ ꙳ житїе́мъ пребл҃же́нне.

<<рм҃а: 281>>

=Сті́хъ:= Бл҃же́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀ восхо́щетъ ѕѣлѡ̀.

~Прїиди́те земноро́днїи, ꙳ пѣ́сньми сщ҃е́нное и҆ чтⷭ҇но́е ꙳ прпⷣбнагѡ
торжество̀, =и҆́мⷬ҇къ,= ꙳ дне́сь бл҃гоче́стнѡ воспои́мъ: ꙳ се́ бо вои́стиннꙋ
бж҃е́ственнагѡ сїѧ́нїѧ ꙳ сподо́бисѧ свѣ́тъ прїѧ́ти. ꙳ ѽ неизрече́ннагѡ
бл҃госе́рдїѧ твоегѡ̀ влⷣко гдⷭ҇и, ꙳ и҆́мже мы̀ позна́хомъ, ꙳ сла́вити тѧ̀
пребл҃га́го!

=Сла́ва, гла́съ и҃:=

~Мона́хѡвъ мно́жєства, наста́вника тѧ̀ почита́емъ ѻ҆́тче на́шъ, =и҆́мⷬ҇къ=:
твое́ю бо стезе́ю вои́стиннꙋ пра́вѡ ходи́ти позна́хомъ, бл҃же́нъ є҆сѝ хрⷭ҇тꙋ̀
рабо́тавъ, и҆ вра́жїю ѡ҆бличи́лъ є҆сѝ си́лꙋ, а҆́гг҃лѡвъ собесѣ́дниче, прпⷣбныхъ
соприча́стниче и҆ пра́ведныхъ, съ ни́миже моли́сѧ гдⷭ҇ви, поми́ловатисѧ дꙋша́мъ
на́шымъ.

=И҆ ны́нѣ, бг҃оро́диченъ воскрⷭ҇нъ:= ~Безневѣ́стнаѧ дв҃о:

=А҆́ще ли не пра́зднꙋеши, глаго́ли се́й бг҃оро́диченъ:=

~А҆́зъ дв҃о ст҃а́ѧ бцⷣе, къ покро́вꙋ твоемꙋ̀ прибѣга́ю: вѣ́мъ, ꙗ҆́кѡ ѡ҆брѧ́щꙋ
тобо́ю сп҃се́нїе: мо́жеши бо чⷭ҇таѧ, помощѝ мнѣ̀.

=Крⷭ҇тобг҃оро́диченъ:= ~Ю҆́ница нескве́рнаѧ, ю҆нца̀ ви́дѧщи на дре́вѣ
пригвожда́ема во́лею, рыда́ющи жа́лостнѣ, ᲂу҆вы̀ мнѣ̀ вопїѧ́ше, люби́мѣйшее
ча́до! что́ ти со́нмъ воздадѐ безблагода́тный є҆вре́йскїй, хотѧ́ мѧ
ѡ҆безча́дствовати ѿ тебѐ вселюбе́зне;

=Тропа́рь во ᲂу҆ста́вѣ.=

=А҆́ще ли нѣ́сть ᲂу҆ста́ва, глаго́ли се́й тропа́рь, гла́съ и҃:=

~Правосла́вїѧ наста́вниче, бл҃гоче́стїѧ ᲂу҆чт҃лю и҆ чтⷭ҇оты̀, вселе́нныѧ
свѣти́льниче, а҆рхїере́євъ бг҃одꙋхнове́нное ᲂу҆добре́нїе, =и҆́мⷬ҇къ,= премꙋ́дре,
ᲂу҆че́ньми твои́ми всѧ̑ просвѣти́лъ є҆сѝ, цѣвни́це дх҃о́внаѧ. молѝ хрⷭ҇та̀ бг҃а
сп҃сти́сѧ дꙋша́мъ на́шымъ.

=Сла́ва, и҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.=

<<рм҃а ѡ҆б.: 282>>

=На ᲂу҆́трени,=

=на Бг҃ъ гдⷭ҇ь, тропа́рь то́йже.=

=По а҃-й каѳі́смѣ, сѣда́ленъ, гла́съ д҃.=

=Подо́бенъ:= ~Вознесы́йсѧ:

~Земны́хъ и҆ тлѣ́нныхъ наслажде́нїѧ, и҆ мі́ра красоты̀, и҆ пи́щи вре́менныѧ
небре́глъ є҆сѝ, въ пꙋсты́ни житїѐ возлюби́лъ є҆сѝ: ѿсю́дꙋ сподо́билсѧ є҆сѝ
мч҃нческомꙋ и҆ по́стническомꙋ ли́кꙋ сочета́тисѧ. съ ни́миже молѝ сп҃стѝ рабы̑
твоѧ̑. =[Два́жды.]=

=Сла́ва, и҆ ны́нѣ, бг҃оро́диченъ:=

~Чтⷭ҇аѧ, всенепоро́чнаѧ и҆ неискꙋсобра́чнаѧ, є҆ди́на безлѣ́тнаго сн҃а и҆ сло́ва
бж҃їѧ въ лѣ́тѣ ро́ждшаѧ: того̀ со ст҃ы́ми и҆ честны́ми а҆пⷭ҇лы, мч҃нки и҆
прⷪ҇ро́ки и҆ прпⷣбными, молю̀ дарова́ти на́мъ ѡ҆чище́нїе, и҆ ве́лїю млⷭ҇ть.

=По в҃-й каѳі́смѣ сѣда́ленъ, гла́съ д҃:=

=Подо́бенъ:= ~Ско́рѡ предварѝ:

~Хрⷭ҇тꙋ̀ послѣ́довавъ, мі́ръ ѡ҆ста́вилъ є҆сѝ, и҆ пло́ть покори́въ
воздержа́нїемъ ꙗ҆́вѣ, пребл҃же́нне, =и҆́мⷬ҇къ,= ѿѻнꙋ́дꙋже сщ҃е́нїѧ пома́занїе
и҆мѣ́лъ є҆сѝ. ны́нѣ же къ невеще́ствєннымъ преста́вилсѧ є҆сѝ ликѡ́мъ, молѧ̀ ѡ҆
всѣ́хъ на́съ восхвалѧ́ющихъ тѧ̀. =[Два́жды.]=

=Сла́ва, и҆ ны́нѣ, бг҃оро́диченъ:=

~Є҆ди́на ро́ждшаѧ творца̀ всѣ́хъ, є҆ди́на ᲂу҆краси́вшаѧ человѣ́чество
ржⷭ҇тво́мъ твои́мъ пречⷭ҇таѧ, и҆зба́ви мѧ̀ сѣ́тей льсти̑вагѡ велїа́ра: поста́ви
мѧ̀ на ка́мени хрⷭ҇то́выхъ хотѣ́нїй, того̀ молѧ́щи прилѣ́жнѡ, є҆го́же воплоти́ла
є҆сѝ.

=По Хвали́те и҆́мѧ гдⷭ҇не,=

=припѣ́въ свѧщенноисповѣ́дникꙋ:=

~Велича́емъ тѧ̀ ст҃и́телю ѻ҆́тче, =и҆́мⷬ҇къ=:

=Ѱало́мъ:= ~Оу҆слы́шите сїѧ̑ всѝ ꙗ҆зы́цы:

=Прпⷣбноисповѣ́дникꙋ же припѣ́въ:=

~Оу҆бл҃жа́емъ тѧ̀ прпⷣбне ѻ҆́тче, =и҆́мⷬ҇къ=:

=Ѱало́мъ:= ~Терпѧ̀ потерпѣ́хъ:

<<рм҃в: 283>>

=По полѷеле́и сѣда́ленъ, гла́съ г҃:=

=Подо́бенъ:= ~Бж҃е́ственныѧ вѣ́ры:

~Бж҃е́ственнымъ дх҃омъ просвѣще́нъ, проповѣ́далъ є҆сѝ со дерзнове́нїемъ
правосла́вїѧ преда́нїе, всеблаже́нне, =и҆́мⷬ҇къ,= и҆ мꙋчи́телѧ беззако́нна
посрами́лъ є҆сѝ, въ заточє́нїѧ непра́веднѡ ѿсыла́емь: ѻ҆́тче прпⷣбне, хрⷭ҇та̀
бг҃а молѝ, грѣхѡ́въ ѡ҆ставле́нїе пода́ти, чтꙋ́щымъ любо́вїю ст҃ꙋ́ю па́мѧть
твою̀. =[Два́жды.]=

=Сла́ва, и҆ ны́нѣ, бг҃оро́диченъ:=

~Кі́йждо и҆дѣ́же сп҃са́етсѧ, та́мѡ пра́веднѡ и҆ притека́етъ: и҆ ко́е и҆но́е
таково́е прибѣ́жище, ꙗ҆́кѡ ты̀ бцⷣе, покрыва́ющее дꙋ́шы на́шѧ;

=Степє́нна, а҃-й а҆нтїфѡ́нъ д҃-гѡ гла́са.=

=Прокі́менъ:= ~Чтⷭ҇на̀ пред̾ гдⷭ҇емъ сме́рть прпⷣбныхъ є҆гѡ̀.

=Сті́хъ:= ~Что̀ возда́мъ гдⷭ҇ви ѡ҆ всѣ́хъ, ꙗ҆̀же воздаде́ ми;

~Всѧ́кое дыха́нїе:

=Є҆ѵⷢ҇лїе, пи́сано въ концѣ̀ кни́ги сеѧ̀.=

~По н҃-мъ ѱалмѣ̀, стїхи́ра, =гла́съ ѕ҃.=

~Прпⷣбне ѻ҆́тче, во всю̀ зе́млю и҆зы́де вѣща́нїе и҆справле́нїй твои́хъ: тѣ́мъ
на нб҃сѣ́хъ ѡ҆брѣ́лъ є҆сѝ мздꙋ̀ трꙋдѡ́въ твои́хъ, де́монѡвъ погꙋби́лъ є҆сѝ
полкѝ, а҆́гг҃лѡвъ пости́глъ є҆сѝ чи́ны, и҆́хже житїю̀ непоро́чнѡ поревнова́лъ
є҆сѝ: дерзнове́нїе и҆мѣ́ѧ ко хрⷭ҇тꙋ̀ бг҃ꙋ, ми́ръ и҆спросѝ дꙋша́мъ на́шымъ.

=Канѡ́нъ, гла́съ ѕ҃.=

=Пѣ́снь а҃.=

=І҆рмо́съ:= ~Ꙗ҆́кѡ по сꙋ́хꙋ пѣшеше́ствовавъ і҆и҃ль, по бе́зднѣ стопа́ми,
гони́телѧ фараѡ́на ви́дѧ потоплѧ́ема, бг҃ꙋ побѣ́днꙋю пѣ́снь пои́мъ вопїѧ́ше.

~Всемы́сленнѡ тебѐ сп҃се возлюбѝ сщ҃е́нный, =и҆́мⷬ҇къ,= ко страда́нїю
приложи́всѧ крѣ́пкѡ, скѡ́рби и҆ болѣ̑зни и҆ по́двиги терпѧ̀, до́ндеже ѡ҆брѣ́те
пи́щꙋ безконе́чнꙋю.

~Кро́вными кроплє́нїи сла́ное невѣ́рствїѧ мо́ре ᲂу҆толи́лъ є҆сѝ: рѣка̀ бы́лъ
є҆сѝ хрⷭ҇то́ва, напаѧ́ѧ вои́стиннꙋ цр҃ковь при́снѡ.

<<рм҃в ѡ҆б.: 284>>

~Распростє́ртыѧ по́двиги на землѝ, прине́слъ є҆сѝ бг҃ꙋ сла́вне, =и҆́мⷬ҇къ,= и҆
црⷭ҇твїѧ нбⷭ҇нагѡ сподо́бивсѧ вѣнцы̀ прїѧ́ти, и҆ вѣ́чнꙋющїй живо́тъ нерꙋши́мый.

=Бг҃оро́диченъ:= ~Оу҆кра́шена добро́тою добродѣ́телей, бг҃омт҃и чтⷭ҇аѧ, бг҃а
и҆́стиннаго добродѣ́тель зачала̀ є҆сѝ, на́съ бж҃е́ственными добродѣ́тельми
просвѣти́вшаго.

=Пѣ́снь г҃=

=І҆рмо́съ:= ~Нѣ́сть ст҃ъ, ꙗ҆́коже ты̀ гдⷭ҇и бж҃е мо́й, вознесы́й ро́гъ вѣ́рныхъ
твои́хъ, бл҃же, и҆ ᲂу҆тверди́вый на́съ на ка́мени и҆сповѣ́данїѧ твоегѡ̀.

~Ни вѣ́ждома дрема́нїѧ, ни ѻ҆чи́ма сна̀ вда́лъ є҆сѝ прпⷣбне ѻ҆́тче, =и҆́мⷬ҇къ,=
до́ндеже до́мъ ꙗ҆ви́лсѧ є҆сѝ ст҃ы́ѧ трⷪ҇цы, и҆ премꙋ́дрости сокро́вище, мі́ръ
ѡ҆богаща́ѧ златоза́рными ᲂу҆чє́нїи бл҃же́нне.

~Бж҃е́ственныхъ повелѣ́нїй храни́тель бы́въ бг҃омꙋ́дре, =и҆́мⷬ҇къ,= въ
темни́цахъ затворе́нъ бы́лъ є҆сѝ, ѿверза́ѧ вѣ̑рнымъ затво́ръ ᲂу҆чи́тельнагѡ
пꙋтѝ, на широтꙋ̀ ра́зꙋма вводѧ́щагѡ.

~Си́лою бж҃е́ственною ᲂу҆крѣпи́всѧ, безкрѣ́постнꙋю де́рзость беззако́нныхъ
низложи́лъ є҆сѝ, и҆сповѣ́данїемъ тве́рдымъ, всесщ҃е́нный, =и҆́мⷬ҇къ,=
страда́льче, ꙗ҆́кѡ ѻ҆рꙋ́жникъ бж҃е́ственнагѡ полка̀.

=Бг҃оро́диченъ:= ~Премꙋ́дрость и҆ сло́во ѻ҆́ч҃ее, пре́жде сы́й всѣ́хъ вѣ̑къ, въ
послѣ̑днѧѧ лѣ̑та неизрече́ннѡ воплоти́выйсѧ ѿ неискꙋсобра́чныѧ тебѐ мт҃ре, бцⷣꙋ
тѧ̀ содѣ́ла.

=Сѣда́ленъ, гла́съ д҃.=

=Подо́бенъ:= ~Ꙗ҆ви́лсѧ є҆сѝ дне́сь:

~Сла́вное сл҃нце, ꙗ҆́кѡ денни́цꙋ на высотѣ̀ поста́ви тѧ̀ свое́й цр҃кви, вѣ̑рныѧ
просвѣща́ѧ словесы̀ твои́ми, нбⷭ҇ный таи́нниче, =и҆́мⷬ҇къ,= бг҃омꙋ́дре ѻ҆́тче
на́шъ.

=Сла́ва, и҆ ны́нѣ, бг҃оро́диченъ:=

~Чтⷭ҇аѧ всенепоро́чнаѧ, и҆ неискꙋсобра́чнаѧ, є҆ди́на безлѣ́тнаго сн҃а и҆ сло́ва
бж҃їѧ, въ лѣ́тѣ ро́ждшаѧ: того̀ со ст҃ы́ми и҆ чⷭ҇тны́ми а҆пⷭ҇лы, мч҃нки, и҆
прⷪ҇ро́ки, и҆ прпⷣбными, молѝ дарова́ти на́мъ ѡ҆чище́нїе и҆ ве́лїю млⷭ҇ть.

<<рм҃г: 285>>

=Крⷭ҇тобг҃оро́диченъ:= ~На крⷭ҇тѣ́ тѧ воздви́жена ꙗ҆́кѡ ᲂу҆зрѣ̀ пречⷭ҇таѧ мт҃и
твоѧ̀ сло́ве бж҃їй, мт҃рски рыда́ющи вѣща́ше: что̀ но́вое и҆ стра́нное сн҃е
мо́й, чꙋ́до; ка́кѡ жи́знь всѣ́хъ приближа́ешисѧ сме́рти, ѡ҆живи́ти хотѧ̀
ᲂу҆ме́ршыѧ, ꙗ҆́кѡ млⷭ҇рдъ;

=Пѣ́снь д҃.=

=І҆рмо́съ:= ~Хрⷭ҇то́съ моѧ̀ си́ла, бг҃ъ и҆ гдⷭ҇ь, чтⷭ҇на́ѧ цр҃ковь бг҃олѣ́пнѡ
пое́тъ взыва́ющи, ѿ смы́сла чи́ста ѡ҆ гдⷭ҇ѣ пра́зднꙋющи.

~Копїе́мъ словесы̀ твои́ми безбо́жїе пронзи́лъ є҆сѝ, и҆ страда̑нїи твои́ми
ꙗ҆́кѡ мече́мъ бѣсѡ́вскїѧ полкѝ побѣди́лъ є҆сѝ, и҆́хже ѕло́бы и҆зба́ви чтꙋ́щыѧ
тѧ̀ всехва́льне, =и҆́мⷬ҇къ.=

~Не жрꙋ̀ бѣсѡ́мъ, ни ᲂу҆страша́юсѧ сме́рти, ни мꙋ́къ веще́й, сщ҃енномч҃нкъ,
=и҆́мⷬ҇къ,= взыва́ше: но є҆ди́наго бг҃а и҆сповѣ́дꙋю въ трⷪ҇цѣ познава́ема.

~Ви́дѣвъ гдⷭ҇и твоегѡ̀ смире́нїѧ пресла́внꙋю высотꙋ̀, свы́ше строе́нїѧ тебѣ̀
сло́во да́рꙋетъ: и҆́мже є҆ресе́й лю̑таѧ смири́шасѧ возношє́нїѧ, ѻ҆́тче.

=Бг҃оро́диченъ:= ~Ꙗ҆́кѡ две́рь приводѧ́щꙋю къ бж҃е́ственномꙋ вхо́дꙋ, ꙗ҆́кѡ ра́й
бж҃е́ственный, ꙗ҆́кѡ мы́сленное мѣ́сто сщ҃е́нїѧ, ꙗ҆́кѡ добро́тꙋ і҆а́кѡвлю дв҃ꙋ
ᲂу҆бл҃жа́емъ.

=Пѣ́снь є҃.=

=І҆рмо́съ:= ~Бж҃їимъ свѣ́томъ твои́мъ, бл҃же, ᲂу҆́тренюющихъ тѝ дꙋ́шы любо́вїю
ѡ҆зарѝ, молю́сѧ, тѧ̀ вѣ́дѣти сло́ве бж҃їй, и҆́стиннаго бг҃а, ѿ мра́ка
грѣхо́внагѡ взыва́юща.

~Сле́зъ твои́хъ тече́нїемъ всемꙋ́дре ѻ҆́тче, =и҆́мⷬ҇къ,= сласте́й и҆зсꙋши́лъ
є҆сѝ пꙋчи́нꙋ, и҆ и҆зли́тїемъ ᲂу҆че́нїй твои́хъ є҆ресе́й пото́ки бл҃же́нне
загради́лъ є҆сѝ.

~Цр҃ковь бы́лъ є҆сѝ вмѣсти́тельна ѻ҆́тче, =и҆́мⷬ҇къ,= трⷪ҇цѣ вои́стиннꙋ,
ᲂу҆кра́шенъ бл҃года́тїю, и҆ ѡ҆заре́нїемъ честны́хъ добродѣ́телей, и҆
ᲂу҆чи́тельнымъ смире́нїемъ.

~Терпѣ́нїемъ твои́мъ низложи́въ всѧ̑ шата̑нїѧ лꙋка́вагѡ, тогѡ̀ вре́да мѧ̀
и҆зба́ви, бо́дра всѧ́чески содѣва́ѧ, стезѧ́ми приводѧ́щими къ бг҃ꙋ сла́вне,
=и҆́мⷬ҇къ.=

<<рм҃г ѡ҆б.: 286>>

=Бг҃оро́диченъ:= ~Пое́мъ, всечⷭ҇таѧ, и҆з̾ тебѐ пло́ть стрⷭ҇тнꙋю и҆ сме́ртнꙋю
на́съ ра́ди прїе́мшаго, и҆ ви́димо ржⷭ҇тво̀ смѣ́шеною несли́тною ѵ҆поста́сїю.

=Пѣ́снь ѕ҃.=

=І҆рмо́съ:= ~Жите́йское мо́ре, воздвиза́емое зрѧ̀ напа́стей бꙋ́рею, къ ти́хомꙋ
приста́нищꙋ твоемꙋ̀ прите́къ, вопїю́ ти: возведѝ ѿ тлѝ живо́тъ мо́й,
многомлⷭ҇тиве.

~Свѣти́ло бы́въ страда́нїй твои́хъ свѣ́томъ просвѣща́ѧ концы̀, и҆сповѣ́далъ
є҆сѝ и҆́мѧ хрⷭ҇то́во пред̾ мꙋчи́тєли стрⷭ҇тоте́рпче гдⷭ҇нь всехва́льне,
=и҆́мⷬ҇къ.=

~Ѧ҆зы́къ тво́й ꙗ҆́кѡ тро́сть скоропи́сца кни́жника, вои́стиннꙋ бы́сть,
и҆сповѣ́даѧ ра́зꙋмъ всече́стенъ, въ скрижа́лѣхъ серде́цъ начерта́ѧй ѻ҆́тче,
=и҆́мⷬ҇къ,= зако́на дꙋхо́внагѡ.

~Твоегѡ̀ пла́вающїи поꙋче́нїѧ стѧжава́юще тишинꙋ̀, ѻ҆́тче бг҃оглаго́ливе,
пꙋчи́ны треволне́нїѧ и҆збавлѧ́ютсѧ дꙋшевре́днагѡ, и҆ ѿ и҆ны́хъ є҆ресе́й
приходѧ́щїи вѣ́рою сп҃са́ютсѧ.

=Бг҃оро́диченъ:= ~Дх҃ъ ст҃ы́й на тѧ̀, чтⷭ҇аѧ, дѣ́вства храни́ло наше́дъ,
содѣ́ла чтⷭ҇но́е селе́нїе всенепоро́чнаѧ сн҃а вы́шнѧгѡ всебл҃же́ннаѧ.

=Конда́къ во ᲂу҆ста́вѣ.=

=А҆́ще ли нѣ́сть ᲂу҆ста́ва, глаго́ли се́й конда́къ, гла́съ в҃:=

~Наслади́всѧ бг҃омꙋ́дре воздержа́нїѧ, и҆ жела́нїѧ плѡтска́ѧ ты̀ ᲂу҆спи́лъ є҆сѝ,
ꙗ҆ви́всѧ вѣ́рою возраща́емь, и҆ ꙗ҆́кѡ живота̀ дре́во ра́йское процвѣ́лъ є҆сѝ,
=и҆́мⷬ҇къ,= ѻ҆́тче сщ҃е́нный.

=І҆́косъ:= ~Ѿве́рзи мѝ ᲂу҆стнѣ̀ пресщ҃е́нне, бг҃опрїѧ́тными твои́ми мл҃твами,
предстоѧ̀ бг҃ꙋ всесла́вне прпⷣбне мч҃нче, да воспою̀ бл҃же́нное твоѐ житїѐ, и҆
возглаго́лю досто́йнѡ добродѣ́тєли твоѧ̑, ꙗ҆̀же на землѝ те́плою любо́вїю
соверши́лъ є҆сѝ: и҆сповѣ́дникъ бо бы́лъ є҆сѝ крѣ́покъ, воздержа́нїе вѣ́рою
и҆спра́вивъ, бдѣ́нїе и҆ чистотꙋ̀ возлюби́лъ є҆сѝ, =и҆́мⷬ҇къ,= ѻ҆́тче сщ҃е́нный.

=Пѣ́снь з҃.=

=І҆рмо́съ:= ~Росода́тельнꙋ ᲂу҆́бѡ пе́щь содѣ́ла а҆́гг҃лъ прпⷣбнымъ ѻ҆трокѡ́мъ,
халдє́и же ѡ҆палѧ́ющее велѣ́нїе бж҃їе, мꙋчи́телѧ ᲂу҆вѣща̀ вопи́ти: бл҃гослове́нъ
є҆сѝ, бж҃е ѻ҆тє́цъ на́шихъ.

<<рм҃д: 287>>

~Ꙗ҆́кѡ пресвѣ́тло житїѐ твоѐ бы́сть бг҃омꙋ́дре поще́нїѧ ра́ди, та́кѡ ꙗ҆ви́сѧ
твоѐ страда́нїе тве́рдо: хрⷭ҇та́ бо просла́вилъ є҆сѝ ꙗ҆́вѣ, вопїѧ̀:
бл҃гослове́нъ бг҃ъ ѻ҆тє́цъ на́шихъ.

~Цѣломꙋ́дрїѧ чистоты̀ препоѧ́савсѧ мꙋ́жествомъ, бг҃оꙋго́дный ѻ҆́тче,
=и҆́мⷬ҇къ,= и҆ мꙋче́нїѧ вѣне́цъ свѣ́телъ воспрїи́мъ бл҃года́тїю, вопїѧ́лъ є҆сѝ:
бл҃гослове́нъ бг҃ъ ѻ҆тє́цъ на́шихъ.

~Некла́нѧющїисѧ пречⷭ҇тѣй і҆кѡ́нѣ твое́й, сп҃се, нечести́вїи слꙋгꙋ̀ твоего̀
многора́ннѡ ѡ҆скорблѧ́хꙋ, при́снѡ глаго́люща, и҆ вопїю́ща къ тебѣ̀:
бл҃гослове́нъ бг҃ъ ѻ҆тє́цъ на́шихъ.

=Бг҃оро́диченъ:= ~Сѣдѧ́й въ нѣ́дрѣхъ роди́тельныхъ неѡпи́санъ пречⷭ҇таѧ, ны́нѣ
же ѿ твои́хъ нѣ́дръ произше́дъ сѣди́тъ ѡ҆пи́санъ, твоемꙋ̀ подо́бѧсѧ ѡ҆́бразꙋ, за
є҆́же сп҃стѝ а҆да́ма, а҆да́мъ бы́въ.

=Пѣ́снь и҃.=

=І҆рмо́съ:= ~И҆з̾ пла́мене прпⷣбнымъ ро́сꙋ и҆сточи́лъ є҆сѝ, и҆ првⷣнагѡ же́ртвꙋ
водо́ю попали́лъ є҆сѝ: всѧ̑ бо твори́ши, хрⷭ҇тѐ, то́кмѡ є҆́же хотѣ́ти. тѧ̀
превозно́симъ во всѧ̑ вѣ́ки.

~Свѣтоно́сно показа́лсѧ є҆сѝ, ꙗ҆́коже дрꙋго́е со́лнце, поꙋче́нїе посыла́ѧ
концє́мъ, тьмꙋ̀ несвѣтѧ́щꙋю всѧ́кагѡ грѣха̀ ѿима́ѧ бл҃же́нне, =и҆́мⷬ҇къ,=
свѣ́томъ покаѧ́нїѧ.

~Стрꙋѧ́ми бж҃е́ственныхъ ᲂу҆че́нїй ѡ҆гражда́емь, рѣка̀ ꙗ҆́коже ѿ дрꙋга́гѡ
є҆де́ма и҆зше́лъ є҆сѝ, лицѐ землѝ напоѧ́ѧ бг҃оꙋго́дниче, =и҆́мⷬ҇къ,= и҆
нече́стїѧ пле́вєлы потоплѧ́ѧ.

~Оу҆красова́лсѧ є҆сѝ всебл҃же́нне добро́тою слове́съ твои́хъ, ст҃а́гѡ бо дх҃а
ꙗ҆ви́лсѧ є҆сѝ тро́сть, написꙋ́ѧ вѣ̑рнымъ бл҃гочести́внѡ ра́зꙋмъ бж҃е́ственный,
превозносѧ̀ хрⷭ҇та̀ во вѣ́ки.

=Бг҃оро́диченъ:= ~Ко твоемꙋ̀ прибѣга́ю покро́вꙋ всенепоро́чнаѧ, и҆ застꙋпле́нїе
ны́нѣ животꙋ̀ моемꙋ̀ тѧ̀ предлага́ю, ꙗ҆́же па́че ᲂу҆ма̀ бг҃а сло́ва ро́ждшаѧ:
є҆го́же превозно́симъ во вѣ́ки.

=Пѣ́снь ѳ҃.=

=І҆рмо́съ:= ~Бг҃а человѣ́кѡмъ невозмо́жно ви́дѣти, на него́же не смѣ́ютъ чи́ни
а҆́гг҃льстїи взира́ти: тобо́ю же, всечⷭ҇таѧ, ꙗ҆ви́сѧ человѣ́кѡмъ сло́во
воплоще́нно, є҆го́же велича́юще, съ нбⷭ҇ными вѡ́и тѧ̀ ᲂу҆бл҃жа́емъ.

<<рм҃д ѡ҆б.: 288>>

~Ꙗ҆́кѡ свѣ́тъ, ꙗ҆́кѡ лꙋна̀, ꙗ҆́кѡ вели́кое со́лнце, ꙗ҆́кѡ мо́лнїѧ хрⷭ҇то́вѣ
цр҃кви возсїѧ́въ, и҆ вѣ́рныхъ мы̑сли просвѣти́лъ є҆сѝ, въ невече́рнѣмъ свѣ́тѣ
всели́всѧ, поѧ̀ трист҃ы́ми гла́сы трⷪ҇цꙋ несозда́ннꙋю.

~Землѧ̀ ст҃ы́мъ гро́бомъ ѡ҆богати́сѧ, =и҆́мⷬ҇къ,= и҆ сщ҃е́ннымъ всехва́льне
твои́мъ тѣ́ломъ, и҆ првⷣныхъ взыгра́шасѧ дꙋ́си, а҆́гг҃ли же, бл҃же́нне, дꙋ́хъ
тво́й прїѧ́ша: съ ни́миже всѣ́хъ на́съ помина́й пою́щихъ тебѐ.

~Хра́мъ дх҃а прест҃а́гѡ бы́въ, и҆ рѣка̀ во́дъ живо́тныхъ наполнѧ́ема, и҆ цр҃кве
ѡ҆снова́нїе недви́жимое, степе́нь правосла́вїѧ, стрꙋѧ̀ приснотекꙋ́щаѧ,
бж҃е́ственнагѡ покаѧ́нїѧ и҆сто́чникъ достоди́вный, =и҆́мⷬ҇къ.=

=Бг҃оро́диченъ:= ~Ꙗ҆́коже ка́плѧ нбⷭ҇наѧ во твоѐ чре́во, дв҃о, до́ждь сни́де,
и҆ и҆зсꙋшѝ лє́стнаѧ течє́нїѧ, и҆сточи́въ нетлѣ̑нїѧ и҆ и҆збавлє́нїѧ всѣ̑мъ
человѣ́кѡмъ, тобо́ю бг҃обл҃года́тнаѧ.

=Свѣти́ленъ.=

~Страда́нїе ᲂу҆́бѡ пе́рвѣе до́брѣ и҆скꙋси́всѧ, второ́е посто́мъ тече́нїе
бж҃е́ственное соверши́въ, на нб҃са̀ возше́лъ є҆сѝ, и҆ хрⷭ҇тꙋ̀ предстои́ши,
=и҆́мⷬ҇къ,= ѻ҆́тче прпⷣбне: за на́съ моли́сѧ те́плѣ пою́щихъ тѧ̀.

=Бг҃оро́диченъ:= ~Ра́дость неизрече́ннꙋю ро́ждши гдⷭ҇а, ра́дости на́съ нбⷭ҇ныѧ
прича́стники сотворѝ, всѣ́хъ тебѐ почита́ющихъ пречⷭ҇таѧ, и҆ бл҃годаре́нїе ѿ
дꙋшѝ приносѧ́щихъ тебѣ̀: не забꙋ́ди рабѡ́въ твои́хъ, бл҃гослове́ннаѧ мр҃і́е.

=На хвали́техъ стїхи̑ры, гла́съ д҃.=

=Подо́бенъ:= ~Да́лъ є҆сѝ зна́менїе:

~Бл҃года́ть дх҃а, ѻ҆́тче =и҆́мⷬ҇къ,= ꙳ тебѣ̀ возсїѧ́вши, ꙳ свѣ́тлѡ просвѣти́
тѧ: ꙳ ѿсю́дꙋ ᲂу҆ма́лилъ є҆сѝ страсте́й но́щь, ꙳ и҆ безстра́стїѧ де́нь пости́глъ
є҆сѝ, ꙳ чи́стѣ чистѣ́йшемꙋ свѣ́тꙋ совокꙋ́пльсѧ, ꙳ въ не́мже жи́тельствꙋѧ ꙳ , не
забꙋ́ди бг҃огла́се, ꙳ вѣ́рою пою́щихъ сщ҃е́ннꙋю твою̀ па́мѧть. =[Два́жды.]=

~Бл҃года́ть жела́ннꙋю тебѣ̀, ꙳ =и҆́мⷬ҇къ,= носѧ̀ нбⷭ҇нꙋю, ꙳ земны́хъ небре́глъ
є҆сѝ: ꙳ сегѡ̀ ра́ди ꙗ҆́кѡ безпло́тенъ, ꙳ страда́тельное <<рм҃є: 289>> и҆збра́лъ
є҆сѝ житїѐ, ꙳ ꙗ҆́кѡ присносꙋ́щныѧ сла́дости пото́ка, ꙳ бл҃гоче́стнѡ наслади́тисѧ
хотѧ̀ бг҃опрїѧ́тне, ꙳ и҆ слеза́ми прпⷣбне и҆зсꙋши́лъ є҆сѝ ꙳ мꙋ́тный и҆сто́чникъ
страсте́й, ꙳ и҆ напои́лъ є҆сѝ дꙋшепи̑щныѧ кла́сы. ꙳

~Бл҃года́ть и҆сцѣле́нїй, =и҆́мⷬ҇къ,= ꙳ ѿ бл҃года́ти бж҃е́ственныѧ досто́йнѡ
прїѧ́лъ є҆сѝ: ꙳ ѿсю́дꙋ дꙋхѡ́въ тебѣ̀ лꙋка́выхъ ꙳ низлага́етсѧ пре́лесть, ꙳ и҆
недꙋ̑гъ неꙋдо́бныхъ тлѝ ѿбѣ́гъ преше́лъ є҆сѝ: ꙳ и҆сточа́еши бо прпⷣбне ꙗ҆́кѡ
во́ды бл҃года̑тныѧ твоѧ̑ стрꙋи̑, ѿ ни́хже напоѧ́еми, ꙳ воспѣва́емъ па́мѧть
твою̀.

=Сла́ва, гла́съ є҃.=

~Прпⷣбне ѻ҆́тче, не да́лъ є҆сѝ сна̀ твои́ма ѻ҆чи́ма, ни вѣ́ждома твои́ма
дрема́нїѧ, до́ндеже дꙋ́шꙋ и҆ тѣ́ло ѿ страсте́й свободи́лъ є҆сѝ, и҆ тебѐ сама́го
ᲂу҆гото́валъ є҆сѝ дх҃ꙋ жили́ще: прише́дъ бо хрⷭ҇то́съ со ѻ҆ц҃е́мъ, ѻ҆би́тель ᲂу҆
тебѐ сотворѝ, и҆ є҆диносꙋ́щныѧ трⷪ҇цы ᲂу҆го́дникъ бы́въ, великопроповѣ́дниче
ѻ҆́тче на́шъ, =и҆́мⷬ҇къ,= моли́сѧ ѡ҆ дꙋша́хъ на́шихъ.

=И҆ ны́нѣ, бг҃оро́диченъ:=

~Бл҃жи́мъ тѧ̀ бцⷣе дв҃о, и҆ сла́вимъ тѧ̀ вѣ́рнїи по до́лгꙋ, гра́дъ
непоколеби́мый, стѣ́нꙋ неѡбори́мꙋю, тве́рдꙋю предста́тельницꙋ, и҆ прибѣ́жище
дꙋ́шъ на́шихъ.

=Крⷭ҇тобг҃оро́диченъ:= ~Зрѧ́щи дре́вле а҆́гнца и҆ сн҃а своего̀, дв҃а мт҃и и҆
всебл҃же́ннаѧ ѻ҆трокови́ца на крⷭ҇тъ воздви́жена, вопїѧ́ше слезѧ́щи: ᲂу҆вы̀ мнѣ̀
сн҃е мо́й, ка́кѡ ᲂу҆мира́еши, бг҃ъ є҆стество́мъ сы́й безсме́ртенъ;

=А҆́ще и҆́мать на стїхо́внѣ Сла́вꙋ, глаго́ли вече́рнїй.=

=И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.=

