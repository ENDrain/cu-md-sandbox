<<221>>

=Мѣ́сѧца тогѡ́же въ к҃д-й де́нь.=

=Ст҃а́гѡ мꙋ́ченика са́ввы стратила́та.=

=На= ~Гдⷭ҇и, воззва́хъ, =стїхи̑ры, гла́съ д҃. Подо́бенъ:= ~Ꙗ҆́кѡ до́блѧ:

~Воево́да непобѣди́мый, ꙳ страда́лецъ хра́брый, ꙳ и҆ свѣти́льникъ всемі́рный
бы́лъ є҆сѝ, ꙳ восто́ки пѡ́двигъ твои́хъ просвѣща́ѧ концы̀, ꙳ и҆ ѿгонѧ̀ мра́къ
де́мѡнскїй тѧ́жкїй, ꙳ са́вво вели́кїй, ꙳ ᲂу҆добре́нїе мч҃никѡвъ, ꙳ сограждани́не
ст҃ы́хъ безпло́тныхъ, ꙳ и҆ моли́твенниче ѡ҆ дꙋша́хъ на́шихъ. <<222>>

=И҆= въ темни́цахъ затворѧ́емь, ꙳ и҆ ѻ҆гне́мъ сожига́емь, ꙳ и҆ мно́гими мꙋ́ками
томи́мь, ꙳ и҆ на дре́вѣ растѧга́емь, ꙳ и҆ зимо́ю ѡ҆скорблѧ́емь, ꙳ и҆ ра́нами
ча́стыми непреста́ннѡ бїе́мь, ꙳ и҆ въ вода́хъ бл҃же́нный коне́цъ, ꙳
страстоте́рпче, прїе́млѧ ᲂу҆се́рднѡ, ꙳ непоколеби́мь пребы́лъ є҆сѝ.

~Красе́нъ ты̀ бы́лъ є҆сѝ ꙳ ю҆́ноша, пребога́те, ꙳ ѿ всѣ́хъ всегда̀
ᲂу҆дивлѧ́емь, ꙳ и҆ ѿлꙋчи́лсѧ є҆сѝ ко трꙋдѡ́мъ ꙳ страда́нїй небоѧ́зненнѡ, ꙳ на
всѧ̑ врагѝ воздви́глъ є҆сѝ побѣ̑ды ꙳ вели́кими ст҃ы́ми твои́ми по́двиги. сегѡ̀
ра́ди во хвале́нїи тѧ̀ чти́мъ ꙳ ра́достнѡ, досточꙋ́дне.

=Сла́ва, и҆ ны́нѣ, бг҃оро́диченъ:=

~Тꙋ́чами дх҃а прест҃а́гѡ, пречⷭ҇таѧ, ꙳ мою̀ мы́сль ѡ҆росѝ, ꙳ ꙗ҆́же ка́плю
ро́ждшаѧ хрⷭ҇та̀ неисче́тнѡ, ꙳ безмѣ̑рнаѧ беззакѡ́нїѧ человѣ́кѡвъ ꙳ щедро́тами
и҆змы́вшꙋю: ꙳ и҆зсꙋшѝ и҆сто́чникъ страсте́й мои́хъ, ꙳ и҆ пото́ка мѧ̀ сподо́би ꙳
пи́щи живы́ѧ при́снѡ, ꙳ моли́твами твои́ми.

=Крⷭ҇тобг҃оро́диченъ:=

~А҆́гнца и҆ па́стырѧ тѧ̀ ꙳ на дре́вѣ ꙗ҆́кѡ ви́дѣ ꙳ а҆́гница ро́ждшаѧ рыда́ше, ꙳
и҆ мт҃рски тѝ вѣща́ше: сн҃е возжелѣ́нне, ꙳ ка́кѡ на дре́вѣ крⷭ҇тнѣмъ повѣ́шенъ
є҆сѝ, долготерпѣли́ве; ꙳ ка́кѡ рꙋ́цѣ и҆ но́зѣ твоѝ, сло́ве, ꙳ пригвозди́шасѧ ѿ
беззако́нныхъ, ꙳ и҆ кро́вь твою̀ и҆злїѧ́лъ є҆сѝ, влⷣко;

=Тропа́рь, гла́съ д҃:= ~Мꙋ́ченикъ тво́й, гдⷭ҇и:

=И҆лѝ се́й, гла́съ є҃:=

~Земна́гѡ са́на по́ѧсъ ѡ҆ста́вивъ и҆ по́чєсти, страда́льче, предъ мꙋчи́телемъ
льсти́вымъ царе́мъ хрⷭ҇та̀ бг҃а сꙋ́ща и҆сповѣ́далъ є҆сѝ, и҆ тогѡ̀ ра́ди мнѡ́га
страда̑нїѧ под̾ѧ́лъ є҆сѝ, сла́вне. тѣ́мъ прекра́снымъ побѣ́ды вѣнце́мъ
ᲂу҆вѧ́злсѧ є҆сѝ ѿ цр҃ѧ̀ всѣ́хъ црⷭ҇твꙋющагѡ, съ нбⷭ҇ными вѡ́и свѣ́тлѡ
преꙋкра́шенъ: предстоѧ̀ томꙋ̀, са́вво, молѝ, да спасе́тъ дꙋ́шы на́шѧ. <<223>>

=Канѡ́нъ.=

=Гла́съ в҃. Пѣ́снь а҃. І҆рмо́съ:=

~Грѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ, раздѣ́льшемꙋ мо́ре, и҆
наста́вльшемꙋ лю́ди, ꙗ҆̀же и҆зведѐ и҆зъ рабо́ты є҆гѵ́петскїѧ, ꙗ҆́кѡ просла́висѧ.

~Ты̀ на́ше, гдⷭ҇и, ѿ а҆́довыхъ вра́тъ є҆стество̀ и҆зба́вль, того̀ затвори́лъ
є҆сѝ въ темни́цахъ вѣ́чныхъ, и҆ сме́рть ᲂу҆мертви́въ, жи́знь и҆сточи́лъ є҆сѝ.

~И҆́же на землѝ, сла́вне, во́инство ѡ҆ста́вль, нбⷭ҇нымъ чинѡ́мъ и҆ во́инствѡмъ,
трꙋды̀ бжⷭ҇твенными сла́внѡ приче́лсѧ є҆сѝ, са́вво, сла́вѧ хрⷭ҇та̀.

~Си́лою, мꙋ́дре, свы́ше ѡ҆дѣ́ѧнъ, на врагѝ неподви́жимь и҆ непобѣди́мь ꙗ҆ви́лсѧ
є҆сѝ, си́хъ побѣжда́ѧ до́блественнѡ бра́нь, пресла́вне.

~Присносїѧ́ненъ ѡ҆зари́лсѧ є҆сѝ въ преле́стнѣй но́щи свѣти́льникъ, хрⷭ҇та̀
сл҃нца проповѣ́дꙋѧ всѣ̑мъ пра́веднѡ, и҆ ѿгонѧ̀ тмꙋ̀ безбо́жїѧ.

=Бг҃оро́диченъ:=

=Ѿ= землѝ преиспо́днїѧ на́съ и҆схи́ти, и҆з̾ тебє̀ роди́выйсѧ сн҃ъ бж҃їй, ꙗ҆́кѡ
милосе́рдъ, свои́мъ воскрⷭ҇нїемъ къ жи́зни вѣ́чнѣй, при́снѡ пою́щыѧ тѧ̀.

=Пѣ́снь г҃. І҆рмо́съ:=

~Оу҆твердѝ на́съ въ тебѣ̀, гдⷭ҇и, дре́вомъ ᲂу҆мерщве́й грѣ́хъ, и҆ стра́хъ тво́й
всадѝ въ сердца̀ на́съ пою́щихъ тѧ̀.

~Си́лꙋ хрⷭ҇то́съ борца̀, и҆ держа́вꙋ низло́жъ сме́рти, ѡ҆живѝ є҆стество̀ на́ше
свои́мъ воскрⷭ҇нїемъ и҆ ᲂу҆крѣпѝ.

~Те́плаѧ, премꙋ́дре, хрⷭ҇то́ва любы̀, тѧ̀ бжⷭ҇твеннѡ разже́гши, земны́хъ и҆
тлѣ́нныхъ всѣ́хъ ѿлꙋчѝ, и҆ пре́лести сꙋпоста́та показа̀.

~Позна́въ творца̀ є҆ди́наго гдⷭ҇а, да́вшаго себѐ и҆збавле́нїе человѣ́кѡмъ,
твою̀ кро́вь да́лъ є҆сѝ за него̀, са́вво, бꙋ́дꙋщагѡ ра́ди воздаѧ́нїѧ. <<224>>

=Бг҃оро́диченъ:=

~Преста̀ мꙋчи́тельство сме́ртное, пречⷭ҇таѧ, и҆ а҆́дѡва сокрѡ́вища
ᲂу҆праздни́шасѧ воста́нїемъ ро́ждшагѡсѧ и҆зъ тебє̀, и҆ жи́зни сокрѡ́вища
напо́лнишасѧ.

=Сѣда́ленъ, гла́съ д҃. Подо́бенъ:= ~Вознесы́йсѧ:

~Неподви́жимь ꙗ҆́вльсѧ воево́да, ва̑рварскїѧ кѡ́зни побѣди́лъ є҆сѝ, и҆
пострада́въ, сла́вне, крѣ́пкѡ, полкѝ пребори́лъ є҆сѝ вра̑гъ неви́димыхъ.
ѿѻнꙋ́дꙋже вѣнце́мъ ᲂу҆вѧ́злсѧ є҆сѝ побѣ́днымъ, ѡ҆ на́съ молѝ прилѣ́жнѡ, са́вво
преблаже́нне, вѣ́рою пою́щихъ тѧ̀.

=Сла́ва, и҆ ны́нѣ, бг҃оро́диченъ:=

~По бз҃ѣ во тво́й, бцⷣе, прибѣга́ю смире́нный, покро́въ бжⷭ҇твенный, припа́даѧ
молю́сѧ: поми́лꙋй, пречⷭ҇таѧ, ꙗ҆́кѡ превзыдо́ша главꙋ̀ мою̀ грѣсѝ, и҆ бою́сѧ,
влⷣчце, мꙋ́ки, и҆ трепе́щꙋ: моле́нїе сотворѝ, чⷭ҇таѧ, къ сн҃ꙋ твоемꙋ̀, ѿ си́хъ
и҆зба́вити мѧ̀.

=Крⷭ҇тобг҃оро́диченъ:=

~И҆́же ѿ безнача́льнагѡ ѻ҆ц҃а̀ рожде́ннаго, напослѣ́докъ тѧ̀ пло́тїю ро́ждшаѧ,
на крⷭ҇тѣ̀ ви́сѧща зрѧ́ще, хрⷭ҇тѐ, ᲂу҆вы̀ мнѣ̀, любе́знѣйшїй і҆и҃се, вопїѧ́ше:
ка́кѡ сла́вимый ꙗ҆́кѡ бг҃ъ ѿ а҆́гг҃лъ, ѿ беззако́нныхъ ны́нѣ человѣ̑къ, сн҃е,
хотѧ̀ распина́ешисѧ; пою́ тѧ, долготерпѣли́ве.

=Пѣ́снь д҃. І҆рмо́съ:=

~Оу҆слы́шахъ, гдⷭ҇и, слꙋ́хъ твоегѡ̀ смотре́нїѧ, и҆ просла́вихъ тѧ̀, є҆ди́не
чл҃вѣколю́бче.

~Ноже́мъ ѿсѣ́клъ є҆сѝ и҆́стинныхъ глагѡ́лъ твои́хъ, лжѝ сплетє́нїѧ
до́блественнѣ, са́вво пресла́вне.

~Цвѣтꙋ́щаѧ тѣлесѐ красота̀, въ тебѣ̀ и҆́стиннѡ ꙗ҆вѝ, страстоте́рпче, дꙋшѝ
твоеѧ̀ бжⷭ҇твенное благолѣ́пїе.

~Растꙋ́щимъ, сла́вне, дꙋше́внымъ мꙋ́жествомъ, дре́внѧго страда́ньми побѣди́лъ
є҆сѝ борца̀. <<225>>

=Бг҃оро́диченъ:=

~Ꙗ҆́кѡ ѿ ѕвѣ́рѧ, человѣ́ка тво́й сн҃ъ и҆схи́тивъ сме́ртна, къ животꙋ̀, дв҃о,
сего̀ преста́ви.

=Пѣ́снь є҃. І҆рмо́съ:=

~Свѣ́та пода́телю и҆ вѣкѡ́въ тво́рче, гдⷭ҇и, во свѣ́тѣ твои́хъ повелѣ́нїй
наста́ви на́съ: ра́звѣ бо тебє̀, и҆но́гѡ бо́га не зна́емъ.

~Ты̀ погребе́нїемъ пло́ти борца̀ на́шего погре́блъ є҆сѝ, и҆ ꙗ҆́кѡ бг҃ъ
и҆стощи́въ а҆́да, воскресѝ мє́ртвыѧ свои́мъ воскрⷭ҇нїемъ, хрⷭ҇тѐ, тѧ̀
просла́вльшыѧ.

~Оу҆кра́шенѣ мꙋ́дрѣ тва́рей добро́тѣ, позна́лъ є҆сѝ всѣ́хъ влⷣкꙋ. тѣ́мже є҆гѡ̀
ра́ди, са́вво, пострада́въ, вѣнцє́въ сподо́билсѧ є҆сѝ.

~Та́йныхъ полꙋчи́въ дарова́нїй хрⷭ҇то́выхъ, сла́вне, и҆ тогѡ̀ незави́стнымъ
сїѧ́нїемъ бжⷭ҇твеннѡ ᲂу҆ѧсни́всѧ, свѣти́льникъ показа́лсѧ є҆сѝ въ мі́рѣ,
сла́вне.

=Бг҃оро́диченъ:=

~И҆сто́чникъ жи́зни и҆зъ тебє̀ вопло́щсѧ, воскр҃съ и҆сточѝ земноро́дныхъ
є҆стество̀, бцⷣе, и҆ сїѐ ꙗ҆́кѡ бг҃ъ безсме́ртїѧ напоѝ вода́ми.

=Пѣ́снь ѕ҃. І҆рмо́съ:=

~Въ бе́зднѣ грѣхо́внѣй валѧ́ѧсѧ, неизслѣ́днꙋю милосе́рдїѧ твоегѡ̀ призыва́ю
бе́зднꙋ: ѿ тлѝ, бж҃е, мѧ̀ возведѝ.

~Погꙋби́въ сме́ртїю сме́рть, и҆́же на́съ ра́ди во́лею ме́ртвъ вмѣни́лсѧ є҆сѝ,
хрⷭ҇тѐ, мє́ртвыѧ ѡ҆живи́лъ є҆сѝ, и҆ сеѧ̀ ᲂу҆́зъ и҆зба́вилъ є҆сѝ.

~Ѡ҆кропи́всѧ хрⷭ҇та̀ бжⷭ҇твенною кро́вїю, і҆́дѡльскихъ тре́бъ ѡ҆скверне́нїѧ
ѿстꙋпи́лъ є҆сѝ, са́вво сла́вне, и҆ свѣ́томъ ѡ҆дѣ́ѧвсѧ бл҃года́ти.

~Зимы̀ пре́лести ѿбѣ́глъ є҆сѝ, и҆ къ ти́хой веснѣ̀ дости́глъ є҆сѝ хрⷭ҇то́вымъ
позна́нїемъ, и҆́мже и҆ ѡ҆зари́лсѧ є҆сѝ, пресла́вне.

=Бг҃оро́диченъ:=

~И҆стлѣ́вшыѧ ны̀ прегрѣше́ньми, сн҃ъ тво́й, пречⷭ҇таѧ, <<226>> воскрⷭ҇нїемъ
свои́мъ ѡ҆бновѝ и҆ ѡ҆небесѝ, и҆ бо́ги содѣ́ла бл҃года́тїю.

=Конда́къ, гла́съ д҃. Подо́бенъ:= ~Вознесы́йсѧ:

~Непобѣди́мый ꙗ҆́вльсѧ стратила́тъ, ва̑рварскїѧ кѡ́зни побѣди́лъ є҆сѝ, и҆
страда́льчествовавъ, сла́вне, твердѣ́йши, мно́жество врагѡ́въ неви́димыхъ
побори́лъ є҆сѝ. тѣ́мже вѣне́цъ и҆спле́лъ є҆сѝ побѣ́ды: ѡ҆ на́съ молѝ хрⷭ҇та̀,
са́вво всебл҃же́нне, вѣ́рою почита́ющихъ тѧ̀.

=Пѣ́снь з҃. І҆рмо́съ:=

~Ѻ҆́бразꙋ злато́мꙋ, на по́лѣ деи́рѣ слꙋжи́мꙋ, трїѐ твоѝ ѻ҆́троцы небрего́ша
безбо́жнагѡ велѣ́нїѧ, посредѣ́ же ѻ҆гнѧ̀ вве́ржени, ѡ҆роша́еми поѧ́хꙋ:
бл҃гослове́нъ є҆сѝ, бж҃е ѻ҆тє́цъ на́шихъ.

~Оу҆снꙋ́въ хрⷭ҇то́съ во́лею, ꙗ҆́кѡ ме́ртвъ пло́тїю во гро́бѣ, мє́ртвыѧ, и҆̀же
во а҆́дѣ спѧ́щыѧ ѿ вѣ́ка, возбꙋдѝ, и҆ живоно́снымъ воста́нїемъ си́хъ воскресѝ,
пою́щыѧ: бл҃гослове́нъ бг҃ъ ѻ҆тє́цъ на́шихъ.

~Ѻ҆рꙋ́жїе, мꙋ́дре, бжⷭ҇твенныхъ слове́съ, ꙗ҆́кѡ но́жъ держа́въ, въ сердца̀
си́хъ вонзи́лъ є҆сѝ нече́ствꙋющихъ, и҆ ᲂу҆ѧзви́лъ є҆сѝ сопроти́вныхъ лѡ́жнаѧ
беззакѡ́нїѧ, и҆ взыва́лъ є҆сѝ: бл҃гослове́нъ бг҃ъ ѻ҆тє́цъ на́шихъ.

~Запе́нъ бы́въ ѿ вра̑гъ, не поколеба́лъ є҆сѝ дꙋшѝ, ни низложе́нъ бы́лъ є҆сѝ,
хрⷭ҇та́ бо и҆мѣ́ѧ назира́юща, и҆ ᲂу҆крѣплѧ́юща тѧ̀ непоколеби́ма. є҆мꙋ́же и҆
взыва́лъ, са́вво, и҆ благода́рнѡ воспѣва́лъ є҆сѝ: бл҃гослове́нъ бг҃ъ ѻ҆тє́цъ
на́шихъ.

~Ме́ртва врага̀ подложѝ подъ но́ги твоѝ, страда́льче, ꙗ҆́коже коры́сть сегѡ̀
взѧ́лъ є҆сѝ прельщє́нныѧ, и҆ да́лъ є҆сѝ си́хъ влⷣцѣ всѣ́хъ, позна́нїемъ
зовꙋ́щыѧ: бл҃гослове́нъ бг҃ъ ѻ҆тє́цъ на́шихъ.

=Бг҃оро́диченъ:=

~Въ крѣ́пость держа́внꙋю ѡ҆дѣ́ѧвсѧ человѣ́ческое немощно́е є҆стество̀, дв҃о
пресла́внаѧ, въ воста́нїе ржⷭ҇тва̀ твоегѡ̀, и҆ воѡрꙋже́но мꙋ́жески на сме́рть,
сла́витъ тѧ̀, безсме́ртїѧ и҆ жи́зни мт҃рь чⷭ҇тꙋю. <<227>>

=Пѣ́снь и҃. І҆рмо́съ:=

~Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ снизше́дшаго, и҆ пла́мень въ
ро́сꙋ прело́жшаго бг҃а, по́йте, дѣла̀, ꙗ҆́кѡ гдⷭ҇а, и҆ превозноси́ти во всѧ̑
вѣ́ки.

~Сме́рти ѡ҆брѣта́телѧ, сме́ртїю твое́ю плотско́е ᲂу҆би́въ, ще́дре, сегѡ̀ всѣ̑мъ
показа́лъ є҆сѝ человѣ́кѡмъ вѣ́чнꙋю сме́рть: тѧ̀ превозно́симъ, животѐ и҆
нетлѣ́нїе.

~Тимѣ́нїѧ всегѡ̀ ѡ҆чи́щсѧ безбо́жнагѡ, и҆ слꙋже́нїѧ і҆́дѡльскагѡ, ба́нею,
страстоте́рпче, кр҃ще́нїѧ, зижди́телю чи́стѣ пристꙋпи́лъ є҆сѝ, са́вво, въ
по́двизѣхъ терпѧ̀ до́блественнѣ.

~Медото́чнымъ сло́вомъ, мꙋ́дре, и҆ взо́ромъ сла́дкимъ ᲂу҆дивлѧ́ѧ мꙋчи́телѧ,
дѣ́лы побѣди́тєльнаѧ на ни́хъ поста́вилъ є҆сѝ, и҆ взыва́лъ: тѧ̀ превозно́симъ
гдⷭ҇а во вѣ́ки.

=Бг҃оро́диченъ:=

~Живота̀ моегѡ̀ нача́льникъ, къ сме́рти пло́тїю пристꙋпи́въ, ᲂу҆мертвѝ сїю̀.
ѡ҆живѝ, дв҃о, любо́вїю пою́щыѧ тѧ̀, и҆ превозносѧ́щыѧ того̀ во вѣ́ки.

=Пѣ́снь ѳ҃. І҆рмо́съ:=

=Ѿ= бг҃а, бг҃а сло́ва, неизрече́нною мꙋ́дростїю прише́дшаго ѡ҆бнови́ти а҆да́ма,
ꙗ҆́дїю въ тлѣ́нїе па́дшаго лю́тѣ: ѿ ст҃ы́ѧ дв҃ы неизрече́ннѡ воплоти́вшагосѧ
на́съ ра́ди, вѣ́рнїи, є҆диномꙋ́дреннѡ пѣ́сньми велича́емъ.

~Ты̀ ᲂу҆тро́бꙋ а҆́довꙋ расто́ргъ, ще́дре, и҆стощи́лъ є҆сѝ того̀ ꙗ҆́кѡ си́ленъ,
и҆ нбⷭ҇ный ѡ҆скꙋдѣ́вшїй напо́лнилъ є҆сѝ мі́ръ, воздви́гъ и҆ ѡ҆живи́въ мє́ртвыѧ,
и҆ человѣ́ки всѧ̑ возне́слъ є҆сѝ разꙋмѣ́нїемъ твои́мъ.

~Восте́къ на высотꙋ̀ ᲂу҆́мнѡ, страстоте́рпче, бжⷭ҇твеннагѡ позна́нїѧ хрⷭ҇то́ва,
пре́лесть до́лꙋ влекꙋ́щꙋю ѡ҆ста́вилъ є҆сѝ и҆ крилы̀ страда́нїѧ къ семꙋ̀
возне́слсѧ є҆сѝ, прилѣ́жнѡ велича́ѧ и҆ сла́вѧ є҆го̀, ꙗ҆́кѡ пребл҃га.

~Стрѣ́лы младе́нєцъ вмѣнѧ́ѧ стрѣлѧ́нїѧ мꙋчи́телей, <<228>> си́лою ѿража́ѧ тѣ́хъ
хрⷭ҇то́вою, са́вво пресла́вне, спобо́рника и҆мѣ́лъ є҆сѝ того̀, и҆ помога́юща тѝ
при́снѡ: є҆го́же вѣ́рою и҆ любо́вїю непреста́ннѡ велича́лъ є҆сѝ.

=Бг҃оро́диченъ:=

~Ѡ҆блиста̀, дв҃о, сн҃ъ и҆ бг҃ъ тво́й, ѡ҆ гро́ба воста́въ, бжⷭ҇твенныѧ зарѝ и҆
сла́вы и҆спо́лни вселе́ннꙋю, и҆ сїѧ́нїемъ нетлѣ́нїѧ, и҆̀же вѣ́рою свѣ́телъ тѧ̀
ѻ҆́блакъ, сла́вѧщыѧ просвѣти́лъ є҆́сть.

