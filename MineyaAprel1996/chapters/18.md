<<156>>

=Мѣ́сѧца тогѡ́же въ и҃і-й де́нь.=

=Прпⷣбнагѡ ѻ҆ц҃а̀ на́шегѡ і҆ѡа́нна, ᲂу҆ченика̀ ст҃а́гѡ григо́рїа декаполі́та.=

=На= ~Гдⷭ҇и, воззва́хъ, =стїхи̑ры, гла́съ и҃. Подо́бенъ: Ѽ= пресла́внагѡ
чꙋдесѐ!

~Ѻ҆́ч҃е і҆ѡа́нне прпⷣбне, ꙳ ѡ҆крили́въ ᲂу҆́мъ къ бг҃ꙋ вѣ́рою, ꙳ мїрска́гѡ
смѣше́нїѧ возгнꙋша́лсѧ є҆сѝ неꙋста́внагѡ, ꙳ и҆ кре́стъ тво́й взе́мъ, ꙳ всеви́дцꙋ
послѣ́довалъ є҆сѝ, ꙳ тѣ́ло непокори́вое ꙳ по́двиги воздержа́нїѧ ꙳ по́мыслꙋ
порабо́тивъ, ꙳ си́лою бжⷭ҇твеннагѡ дх҃а.

~Ꙗ҆́коже со́лнце многосвѣ́тло, ꙳ добродѣ́телей свѣ́томъ, ꙳ и҆ чꙋде́съ сїѧ́ньми,
꙳ ѡ҆брѣ́лъ є҆сѝ григо́рїа, і҆ѡа́нне пресла́вне. ꙳ просвѣти́лъ є҆сѝ дꙋшє́вныѧ
ѻ҆́чи, ꙳ и҆ тє́мныѧ стра̑сти ѿгна́лъ є҆сѝ, ꙳ и҆ свѣ́тъ бы́лъ є҆сѝ, ꙳ и҆ къ
сїѧ́нїю незаходи́момꙋ ꙳ ра́дꙋѧсѧ, ѻ҆́ч҃е, преминꙋ́лъ є҆сѝ, пребл҃же́нне.

~Всѐ житїѐ препроводи́лъ є҆сѝ ꙳ въ безмо́лвїи мно́зѣ, ꙳ и҆ въ пла́чи и҆
слеза́хъ, ꙳ мона́хъ бы́въ и҆́стиненъ вѣ́рою, ꙳ нестѧжа́нїемъ ᲂу҆кра́шенъ, ꙳ и҆
воздержа́нїемъ ᲂу҆добрѧ́емь, ꙳ и҆ стра́ненъ, и҆ пришле́цъ на землѝ ꙗ҆влѧ́ѧ себѐ.
꙳ тѣ́мже ѡ҆брѣ́лъ є҆сѝ, ꙳ до́брыхъ наслажде́нїе, досточꙋ́дне.

=Сла́ва, и҆ ны́нѣ, бг҃оро́диченъ:=

~Пло́ть ѿ крове́й твои́хъ прїе́мь ꙳ первовѣ́чный бг҃ъ, ꙳ тѧ̀ предста́тельницꙋ
показа̀ ꙳ человѣ́кѡмъ, чⷭ҇таѧ. ꙳ тѣ́мже и҆зба́ви рабы̑ твоѧ̑ ꙳ ѿ всѧ́кїѧ бѣды̀
и҆ ѡ҆бстоѧ́нїѧ, ꙳ и҆ сѣ́тей лꙋка́вагѡ врага̀, ꙳ и҆ сїѧ́нїѧ причасти́тисѧ
сподо́би и҆збра́нныхъ, ꙳ всѧ̑ сла́вѧщыѧ и҆ покланѧ́ющыѧсѧ тебѣ̀. <<157>>

=Крⷭ҇тобг҃оро́диченъ. Подо́бенъ: Ѽ= пресла́внагѡ чꙋдесѐ!

~Что̀ зри́мое видѣ́нїе, ꙳ є҆́же мои́ма ѻ҆чи́ма ви́дитсѧ, ѽ влⷣко; ꙳ содержа́й
всю̀ тва́рь, ꙳ на дре́во воздви́женъ бы́въ, ꙳ и҆ ᲂу҆мира́еши всѣ̑мъ даѧ́й
жи́знь, ꙳ бцⷣа пла́чꙋщисѧ гл҃го́лаше, ꙳ є҆гда̀ ᲂу҆зрѣ̀ на крⷭ҇тѣ̀ возноси́ма, ꙳
и҆зъ неѧ̀ неизрече́ннѡ возсїѧ́вшаго ꙳ бг҃а и҆ чл҃вѣ́ка.

=Канѡ́нъ.=

=Гла́съ и҃. Пѣ́снь а҃. І҆рмо́съ:=

~Колесницегони́телѧ фараѡ́нѧ погрꙋзѝ чꙋдотворѧ́й и҆ногда̀ мѡѷсе́йскїй же́злъ,
крⷭ҇тоѻбра́знѡ порази́въ и҆ раздѣли́въ мо́ре, і҆и҃лѧ же бѣглеца̀, пѣшехо́дца
спасѐ, пѣ́снь бг҃ови воспѣва́юща.

~Страсте́й мѧ̀ треволне́нїемъ всегда̀ смꙋща́ема, и҆ молво́ю помышле́нїй ны́нѣ
потоплѧ́ема, твое́ю моли́твою, преподо́бне, къ безстра́стїѧ ᲂу҆стремле́нїю, и҆
къ спаси́тельномꙋ приста́нищꙋ, бл҃же́нне і҆ѡа́нне, ᲂу҆пра́ви.

~Прело́жсѧ произволе́нїемъ, прпⷣбне, къ нб҃сѝ вои́стиннꙋ, а҆́гг҃льски, ѻ҆́ч҃е,
на землѝ пожи́въ, ᲂу҆мертви́въ твоѐ мꙋдрова́нїе плотско́е воздержа́нїемъ. тѣ́мже
бж҃їе жили́ще ꙗ҆ви́лсѧ є҆сѝ, і҆ѡа́нне чꙋ́дне.

~И҆́же па́че ᲂу҆ма̀ полꙋчи́ти, бл҃же́нне, возжелѣ́въ кра́сныхъ, наста́вника
ѡ҆брѣ́лъ є҆сѝ, къ подвигѡ́мъ тѧ̀ бжⷭ҇твєннымъ воздвиза́юща, і҆ѡа́нне бг҃омꙋ́дре,
григо́рїа сла́внаго, є҆гѡ́же стопа́мъ послѣ́довалъ є҆сѝ.

=Бг҃оро́диченъ:=

~Сы́й со ѻ҆ц҃е́мъ и҆ дх҃омъ, соприсносꙋ́щное и҆ є҆диноро́дное сло́во, и҆зъ
тебє̀ ꙗ҆ви́сѧ на землѝ ꙗ҆́кѡ чл҃вѣ́къ, бцⷣе марі́е, и҆ мі́ръ ве́сь спасѐ, пѣ́снь
гдⷭ҇еви воспѣва́ющїй.

=Пѣ́снь г҃. І҆рмо́съ:=

~Оу҆твержде́й въ нача́лѣ нб҃са̀ ра́зꙋмомъ, и҆ зе́млю на вода́хъ ѡ҆снова́вый, на
ка́мени мѧ̀, хрⷭ҇тѐ, за́повѣдей твои́хъ ᲂу҆твердѝ: ꙗ҆́кѡ нѣ́сть свѧ́тъ, па́че
тебє̀, є҆ди́не чл҃вѣколю́бче. <<158>>

~Трезве́нїемъ ᲂу҆ма̀ нбⷭ҇ныѧ добрѡ́ты зрѧ̀, и҆ ника́коже печа́льми взѧ́лсѧ є҆сѝ
ве́щными, кри́лы же ѡ҆блегчава́емь нестѧжа́нїѧ, ѻ҆́ч҃е, ве́сь преложе́нъ бы́лъ
є҆сѝ.

~Безмо́лвїѧ рачи́тель бы́въ, любомолча́ннагѡ па́стырѧ григо́рїа, і҆ѡа́нне
требл҃же́нне, ꙗ҆̀же въ житїѝ смꙋщє́нїѧ ᲂу҆се́рднѡ ѡ҆ста́вилъ є҆сѝ, и҆ моли́твами
непреста́нными бжⷭ҇твеннꙋю тишинꙋ̀ ᲂу҆лꙋчи́лъ є҆сѝ.

~Зако́нꙋ дꙋ́ха себѐ, бг҃омꙋ́дре, повинꙋ́лъ є҆сѝ, проти́вꙋ семꙋ̀ борю́щїйсѧ
зако́нъ ᲂу҆мертви́въ тве́рдыми воздержа̑нїи и҆ поще́нїемъ, и҆ моли́твами
приле́жными, и҆ бдѣ̑нїи, бл҃же́нне.

=Бг҃оро́диченъ:=

~Ꙗ҆́же къ на́мъ свѣ́тлаѧ цр҃ю́ющагѡ всѣ́ми вѣ̑ки, непроходи́маѧ две́рь, ты̀
показа́ласѧ є҆сѝ вои́стиннꙋ, є҆́юже са́мъ про́йде, запеча́танꙋ па́ки ѡ҆ста́вль
тѧ̀, пренепоро́чнаѧ.

=Сѣда́ленъ, гла́съ а҃. Подо́бенъ:= ~Гро́бъ тво́й, сп҃се:

~Погре́бъ лꙋка̑ваѧ де́мѡнѡвъ ловлє́нїѧ воздержа̑нїи мно́гими и҆ мольба́ми,
ѻ҆́ч҃е, ме́ртвъ во гро́бѣ лежа̀, нетлѣ́ненъ пребы́лъ є҆сѝ. тѣ́мже ра́дꙋющесѧ
всесвѧтꙋ́ю твою̀ па́мѧть пра́зднꙋемъ, съ весе́лїемъ се́рдца хрⷭ҇та̀ велича́юще.

=Сла́ва, и҆ ны́нѣ, бг҃оро́диченъ:=

~Безневѣ́стнаѧ чⷭ҇таѧ бцⷣе дв҃о, є҆ди́на вѣ́рныхъ предста́тельнице и҆ покро́ве,
бѣ́дъ и҆ скорбе́й, и҆ лю́тыхъ ѡ҆бстоѧ́нїй, всѧ̑ и҆зба́ви, на тѧ̀ ᲂу҆пова́нїе,
ѻ҆трокови́це, и҆мꙋ́щыѧ, и҆ дꙋ́шы на́шѧ спасѝ бжⷭ҇твенными моли́твами твои́ми.

=Крⷭ҇тобг҃оро́диченъ:=

~Зрѧ́щи тѧ̀, хрⷭ҇тѐ, всенепоро́чнаѧ мт҃и, ме́ртва на крⷭ҇тѣ̀ просте́рта,
вопїѧ́ше: сн҃е мо́й, собезнача́льне ѻ҆ц҃ꙋ̀ и҆ дх҃ꙋ, что̀ неизрече́нное твоѐ сїѐ
смотре́нїе, и҆́мже спа́слъ є҆сѝ пречⷭ҇тыхъ рꙋ́къ твои́хъ, ще́дре, созда́нїе;

=Пѣ́снь д҃. І҆рмо́съ:=

~Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀ мо́й бг҃ъ, ты̀ <<159>> моѐ
ра́дованїе, не ѡ҆ста́вль нѣ́дра ѻ҆́ч҃а, и҆ на́шꙋ нищетꙋ̀ посѣти́въ. Тѣ́мъ съ
прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче.

~Терпѣ́нїѧ ка́мень показа́лсѧ є҆сѝ, бл҃же́нне, сопроти́вными волна́ми всегда̀
бїе́мь, ника́коже благоче́стїѧ коле́блѧ мы̑сли. тѣ́мже тѧ̀ влⷣка, ꙗ҆́коже
прече́стенъ ка́мень, въ сокро́вищахъ вѣ́чныхъ положѝ.

~Тѧ̀ ѻ҆ц҃ъ щедро́тъ прїѧ́тъ, ꙗ҆́кѡ и҆́скреннѡ сего̀ возлюби́вша, и҆ въ
за́повѣдехъ є҆гѡ̀, ѻ҆́ч҃е, пребыва́юща, и҆ сы́на прича́стника благода́тїю
сотвори́въ, присносꙋ́щныѧ тѧ̀ сла́вы, і҆ѡа́нне бг҃омꙋ́дре, сподо́би.

~Ꙗ҆́кѡ ми́лостивъ и҆ смиреномꙋ́дръ, ꙗ҆́кѡ кро́токъ, ꙗ҆́кѡ любвѐ и҆спо́лненъ и҆
вѣ́ры, и҆ наде́ждею твою̀ дꙋ́шꙋ и҆мѣ́ѧ, і҆ѡа́нне, ᲂу҆твержде́ннꙋ, просїѧ́лъ є҆сѝ
и҆ сло́вомъ. и҆ дѣ́лы посредѝ мона́хѡвъ, ходѧ̀ въ жи́зни, приснопа́мѧтне.

=Бг҃оро́диченъ:=

~Ты̀ вѣ̑рнымъ похвала̀ є҆сѝ, безневѣ́стнаѧ, ты̀ застꙋпле́нїе, ты̀ прибѣ́жище
хрⷭ҇тїа́нъ, стѣна̀ и҆ приста́нище: къ сн҃ꙋ бо твоемꙋ̀ мольбы̑ но́сиши,
всенепоро́чнаѧ, и҆ спаса́еши ѿ бѣ́дъ, вѣ́рою и҆ любо́вїю бцⷣꙋ чи́стꙋ тѧ̀
зна́ющихъ.

=Пѣ́снь є҃. І҆рмо́съ:=

~Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀
є҆́сть чꙋжда́ѧ тма̀ ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей твои́хъ
пꙋти̑ моѧ̑ напра́ви, молю́сѧ.

~Ꙗ҆́коже неѕло́бива а҆́гнца, на ѕла́цѣ воздержа́нїѧ воспита́ема тѧ̀, па́стырь
вели́кїй во дворы̀ вѣ̑чныѧ вселѝ, і҆ѡа́нне бл҃же́нне, и҆ десны̑мъ свои̑мъ
ѻ҆вца́мъ соприча́стника, преподо́бне, показа̀.

~Дневнꙋ́ю тѧготꙋ̀, ѻ҆́ч҃е, и҆ ва́ръ крѣ́пкѡ поне́слъ є҆сѝ, добродѣ́телей
бж҃е́ственныхъ вїногра́дъ до́брѣ дѣ́лавъ: <<160>> тѣ́мже въ ве́черъ жите́йскагѡ
ѿше́ствїѧ мздꙋ̀ прїѧ́лъ є҆сѝ досто́йнꙋ.

~Съ по́стническимъ со́нмомъ, ѻ҆́ч҃е, всели́тисѧ вои́стиннꙋ сподо́билсѧ є҆сѝ, и҆
съ првⷣныхъ ли́комъ ра́доватисѧ тебѣ̀ прибы́сть, видѣ́нїемъ и҆ дѣ́льнымъ
любомꙋ́дрїемъ, ѿбѣ́гшꙋ ве́щи, прехва́льне.

=Бг҃оро́диченъ:=

~Оу҆мерщвле́ннаго, дв҃о, жа́ломъ сме́рти и҆ престꙋпле́нїѧ, воскреси́ мѧ, жи́знь
заче́ншаѧ несозда́ннꙋю, и҆ ро́ждшаѧ мі́рꙋ и҆зба́вителѧ и҆ цр҃ѧ̀, и҆ къ свѣ́тꙋ
наста́ви, чⷭ҇таѧ.

=Пѣ́снь ѕ҃. І҆рмо́съ:=

~Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆ и҆зъ глꙋбины̀ ѕѡ́лъ
возведѝ, молю́сѧ: къ тебѣ́ бо возопи́хъ, и҆ ᲂу҆слы́ши мѧ̀, бж҃е спасе́нїѧ
моегѡ̀.

~Сле́зъ твои́хъ ка́плѧми страсте́й и҆зсꙋши́лъ є҆сѝ пꙋчи́нꙋ, и҆ всю̀ мы́сленнагѡ
врага̀ попра́лъ є҆сѝ некрѣ́пкꙋю си́лꙋ, і҆ѡа́нне бл҃же́нне, ѿ хрⷭ҇та̀
ᲂу҆крѣплѧ́емь.

~Ꙗ҆́кѡ свѣтлосїѧ́нно тѧ̀ зла́то и҆скꙋше́но, пресла́вне, воздержа́нїѧ ѻ҆гне́мъ,
хрⷭ҇то́съ положѝ цр҃ь нетлѣ́нный, въ нетлѣ́нныхъ, ѻ҆́ч҃е, сокро́вищахъ вѣ́чныѧ
жи́зни.

~Ꙗ҆́кѡ со́лнце на землѝ добродѣ́тельми сїѧ́юща григо́рїа ѡ҆брѣ́тъ, дꙋшѝ твоеѧ̀
ѻ҆́чи тогѡ̀ сїѧ́ньми просвѣ́щь слове́сными, свѣтлѣ́йша показа́лсѧ є҆сѝ ѕвѣзда̀.

=Бг҃оро́диченъ:=

~Селе́нїе бж҃їе, бжⷭ҇твенно вои́стиннꙋ и҆ пречⷭ҇тно, воспое́мъ благоче́стнѡ
марі́ю пречⷭ҇тꙋю: бг҃а бо вмѣстѝ, прїе́мши невмѣсти́маго и҆ непостижи́маго.

=Конда́къ, гла́съ д҃. Подо́бенъ:= ~Вознесы́йсѧ:

~Воздержа́нїемъ, ѻ҆́ч҃е, житїѐ ᲂу҆краси́въ, и҆ пло́ть ᲂу҆мертви́лъ є҆сѝ: тѣ́мже
и҆ побѣди́лъ є҆сѝ вра̑жїѧ прило́ги, пребл҃же́нне, и҆ преше́лъ є҆сѝ къ бг҃ꙋ въ
безско́рбный и҆ <<161>> вѣ́чный живо́тъ, ꙗ҆́кѡ досто́инъ наслѣ́дникъ, і҆ѡа́нне:
є҆мꙋ́же моли́сѧ спасти́сѧ на́мъ.

=Пѣ́снь з҃. І҆рмо́съ:=

=Ѿ= і҆ꙋде́и доше́дше, ѻ҆́троцы въ вавѷлѡ́нѣ и҆ногда̀ вѣ́рою трⷪ҇ческою пла́мень
пе́щный попра́ша, пою́ще: ѻ҆ц҃є́въ бж҃е, бл҃гослове́нъ є҆сѝ.

~Сꙋдїѝ второ́е помышлѧ́ѧ прише́ствїе, ѿ ѻ҆́чїю дꙋшѝ со́нъ ѿлага́лъ є҆сѝ,
мꙋ́дре, ᲂу҆ны́нїѧ, и҆ спаса́емь пѣ́лъ є҆сѝ: ѻ҆тє́цъ на́шихъ бж҃е, бл҃гослове́нъ
є҆сѝ.

=Ѿ= млады́хъ ногте́й благꙋ́ю ча́сть и҆збра́лъ є҆сѝ, ѻ҆́ч҃е мꙋ́дре, рабо́тати
гдⷭ҇еви со стра́хомъ, и҆ сегѡ̀ соверша́ти ѡ҆правда̑нїѧ: ѻ҆тє́цъ на́шихъ бж҃е,
бл҃гослове́нъ є҆сѝ.

~Дꙋхо́вныхъ и҆спо́лнена дне́й бы́вша, ꙗ҆́кѡ пшени́цꙋ зрѣ́лꙋ въ вы́шнихъ
жи́тницахъ, бг҃ъ тѧ̀, бг҃оно́се, положѝ пою́ща: ѻ҆тє́цъ на́шихъ бж҃е,
бл҃гослове́нъ є҆сѝ.

=Бг҃оро́диченъ:=

~Ꙗ҆́же є҆сѝ мі́рꙋ гпⷭ҇жа̀, ꙗ҆́же бг҃а воплоще́нна поро́ждши, безꙋ́мнѡ
порабо́тившꙋюсѧ безмѣ́стными грѣхѝ дꙋ́шꙋ мою̀ спасѝ, бл҃гослове́ннаѧ чⷭ҇таѧ, да
славосло́влю тѧ̀.

=Пѣ́снь и҃. І҆рмо́съ:=

~Седмери́цею пе́щь халде́йскїй мꙋчи́тель бг҃очести̑вымъ неи́стовнѡ разжжѐ,
си́лою же лꙋ́чшею спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:
ѻ҆́троцы, бл҃гослови́те, сщ҃е́нницы, воспо́йте, лю́дїе, превозноси́те во всѧ̑
вѣ́ки.

~Ꙗ҆́кѡ ми́лѡть и҆лїинꙋ̀ бл҃года́ть благора́сленнѡ наслѣ́довавъ, ѻ҆́ч҃е
і҆ѡа́нне, сла́внагѡ па́стырѧ твоегѡ̀, се́ю расто́ргнꙋлъ є҆сѝ сла́достей пꙋчи́нꙋ
и҆ спасе́нъ бы́въ непотопле́нъ, ꙗ҆ви́лсѧ є҆сѝ а҆́гг҃лѡмъ сограждани́нъ, съ ни́ми
взыва́ѧ: лю́дїе, превозноси́те гдⷭ҇а во вѣ́ки.

~На́съ ра́ди ѡ҆бнища́вшемꙋ пребл҃го́мꙋ гдⷭ҇ꙋ, ѻ҆́ч҃е і҆ѡа́нне, благоче́стнѡ
ᲂу҆подо́билсѧ є҆сѝ, пти́цамъ равно̀ нестѧжа́нїе содержа́лъ є҆сѝ: и҆ бл҃гъ
вѣ́чныхъ бога́тство стѧжа́лъ <<162>> є҆сѝ, воспѣва́ѧ: свѧще́нницы,
бл҃гослови́те, лю́дїе, превозноси́те є҆го̀ во вѣ́ки.

~Къ животꙋ̀ непреста́нномꙋ, къ ра́дости нетлѣ́ннѣй, къ весе́лїю па́че ᲂу҆ма̀,
пребога́те, преста́вилсѧ є҆сѝ ра́дꙋѧсѧ, и҆ къ кра́сномꙋ благолѣ́пїю, ко
а҆́гг҃льскомꙋ пребыва́нїю, вопїѧ̀: ѻ҆́троцы, бл҃гослови́те, свѧще́нницы,
воспо́йте, лю́дїе, превозноси́те гдⷭ҇а во вѣ́ки.

=Бг҃оро́диченъ:=

~Ѡ҆свѧ́щшисѧ дх҃омъ, бцⷣе пренепоро́чнаѧ, вои́стиннꙋ прїѧ́ла є҆сѝ во чре́вѣ
безнача́льнаго сн҃а и҆ присносꙋ́щнаго, въ тебѣ̀, чⷭ҇таѧ, воплоща́ема на
благодѣѧ́нїе вѣ́рнѡ пою́щымъ: ѻ҆́троцы, бл҃гослови́те, свѧще́нницы, воспо́йте,
лю́дїе, превозноси́те є҆го̀ во вѣ́ки.

=Пѣ́снь ѳ҃. І҆рмо́съ:=

~Оу҆жасе́сѧ ѡ҆ се́мъ нб҃о, и҆ землѝ ᲂу҆диви́шасѧ концы̀, ꙗ҆́кѡ бг҃ъ ꙗ҆ви́сѧ
человѣ́кѡмъ пло́тски, и҆ чре́во твоѐ бы́сть простра́ннѣйшее нб҃съ: тѣ́мъ тѧ̀
бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ.

~Ѡ҆бнови́въ ра́ломъ моли́твы, і҆ѡа́нне, дꙋшѝ твоеѧ̀ браздꙋ̀, добродѣ́телей сїю̀
насѣ́ѧлъ є҆сѝ благоче́стїѧ, и҆ живонѡ́снаѧ сѣ́мена. тѣ́мже и҆сцѣле́нїй
бг҃оподо́бныхъ и҆ бжⷭ҇твенныхъ дарова́нїй пожа́лъ є҆сѝ кла́съ, и҆́мже пита́еши
пою́щыѧ тѧ̀.

~Тече́нїе сконча́въ по́стное, и҆ вѣ́рꙋ соблю́дъ, блаже́нне, ꙗ҆́кѡ вои́стиннꙋ
и҆спо́лненъ во́зраста дꙋхо́внагѡ, пра́ведный вѣне́цъ прїѧ́тъ, бг҃омꙋ́дре, ѿ
хрⷭ҇та̀: и҆ ны́нѣ почи́лъ є҆сѝ въ жили́щахъ свѣ́тлыхъ съ пра́ведными,
пресла́вне.

~Пожа́лъ є҆сѝ твои́хъ болѣ́зней воздаѧ̑нїѧ, преста́вльсѧ къ соверше́нїю
неболѣ́зненномꙋ и҆ чи́стомꙋ, всѧ́кагѡ и҆змѣне́нїѧ и҆ претворе́нїѧ, несмѣ́снꙋ
го́ршагѡ и҆ сопроти́внагѡ преложе́нїѧ: въ не́мже всели́лсѧ є҆сѝ, вѣ́рнѡ тѧ̀
пою́щихъ ко влⷣцѣ, ѻ҆́ч҃е, помѧнѝ.

=Бг҃оро́диченъ:=

~Ѿве́ржєнныѧ нбⷭ҇нагѡ житїѧ̀, и҆ па́дшыѧ ѻ҆каѧ́ннѡ въ <<163>> сме́рть, па́ки
на́съ, мт҃и бы́вши и҆зба́вителѧ, призвала̀ є҆сѝ, пречⷭ҇таѧ, и҆ къ пе́рвомꙋ тещѝ
сподо́била є҆сѝ ѻ҆те́чествꙋ. тѣ́мже тѧ̀, бг҃ома́ти, непреста́ннѡ велича́емъ.

