<<82>>

=Мѣ́сѧца тогѡ́же въ і҃-й де́нь.=

=Ст҃ы́хъ мч҃никъ тере́нтїа, помпиі́а и҆ и҆̀же съ ни́ми.=

=Стїхи̑ры, гла́съ д҃. Подо́бенъ:= ~Ꙗ҆́кѡ до́блѧ:

~Многоимени́тно сочета́нїе ꙳ многоразли̑чныѧ мꙋ̑ки ꙳ страда́лєцъ претерпѣ̀
тве́рдѡ, ꙳ и҆ ко є҆ди́номꙋ бг҃ꙋ на́шемꙋ ꙳ пре́йде ра́дꙋѧсѧ, ꙳ со тма́ми
свѧще́нныхъ безпло́тныхъ си́лъ весели́тсѧ: ꙳ ꙗ҆́кѡ ѕмі́євы мнѡ́гїѧ ты́сѧщы
побѣди́ша ꙳ противле́нїемъ тве́рдымъ ꙳ и҆ дх҃а бл҃года́тїю.

~Пресла́вный маѯі́мъ, ꙳ и҆ вели́кїй тере́нтїй, ꙳ помпиі́й премꙋ́дрый, ꙳
мака́рїй и҆ а҆фрїка́нъ бжⷭ҇твенный, ꙳ да почтꙋ́тсѧ пѣ́сньми, ꙳ съ ни́ми и҆
про́чее мч҃никъ сосло́вїе, ꙳ и҆̀же кро́вїю свое́ю ꙳ вы́шнее црⷭ҇тво кꙋпи́вше, ꙳
и҆ сла́вы непрее́мныѧ и҆сполнѧ́еми.

~Ни гла́дъ, нижѐ бѣда̀, ꙳ ни живо́тъ, нижѐ сме́рть, ꙳ <<83>> любвѐ, сла́внїи,
сотво́ршагѡ ꙳ ва́съ разлꙋчи́ти возмого́ша. ꙳ тѣ́мже наслѣ́довасте црⷭ҇тво
нбⷭ҇ное, ꙳ и҆ сла́дость неизживꙋ́щꙋю, ꙳ и҆ не и҆мꙋ́щее конца̀ весе́лїе: ꙳ но
и҆спроси́те и҆ на́мъ ꙳ бл҃гопода́тно ѡ҆чище́нїе и҆ ми́лость.

=Сла́ва, и҆ ны́нѣ, бг҃оро́диченъ:=

~Ꙗ҆́же бг҃а невмѣсти́маго ꙳ во чре́вѣ твое́мъ вмѣсти́вшаѧ, ꙳ чл҃вѣколю́бнѡ
чл҃вѣ́ка бы́вша, ꙳ и҆ на́ше смѣше́нїе и҆зъ тебє̀ прїи́мша, ꙳ и҆ ѡ҆божи́вша
ꙗ҆́вѣ, ꙳ не пре́зри менє̀, всечⷭ҇таѧ, ны́нѣ скорбѧ́ща: ꙳ но ᲂу҆ще́дри ско́рѡ, ꙳
и҆ разли́чныѧ вражды́ же ꙳ и҆ вре́да лꙋка́вагѡ свободѝ.

=Крⷭ҇тобогоро́диченъ:=

~А҆́гнца и҆ па́стырѧ тѧ̀ ꙳ на дре́вѣ ꙗ҆́кѡ ви́дѣ ꙳ а҆́гница ро́ждшаѧ рыда́ше, ꙳
и҆ мт҃рски тебѣ̀ вѣща́ше: ꙳ сн҃е возжелѣ́нне, ꙳ ка́кѡ на дре́вѣ крⷭ҇тнѣмъ
повѣ́шенъ є҆сѝ, долготерпѣли́ве; ꙳ ка́кѡ рꙋ́цѣ и҆ но́зѣ твоѝ, сло́ве, ꙳
пригвозди́шасѧ ѿ беззако́нныхъ, ꙳ и҆ кро́вь твою̀ и҆злїѧ́лъ є҆сѝ, влⷣко;

=Канѡ́нъ, є҆гѡ́же краегране́сїе:=

~Мно́жество мѧ̀ спасѝ добропобѣ́дныхъ мч҃никѡвъ.

=Творе́нїе і҆ѡ́сифово.=

=Гла́съ и҃. Пѣ́снь а҃. І҆рмо́съ:=

~Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀ и҆збѣжа́въ, і҆и҃льтѧнинъ
вопїѧ́ше: и҆зба́вителю и҆ бг҃ꙋ на́шемꙋ пои́мъ.

~Мно́жество страда́лєцъ сла́вныхъ, хрⷭ҇та̀ ᲂу҆моли́те, мно́жество и҆мꙋ́щаго
щедро́тъ, мно́жєства ᲂу҆ма́лити ѕѡ́лъ мои́хъ, ꙗ҆́кѡ да восхвалѧ́ю ва́ше
торжество̀.

~Слꙋжа́ще живо́мꙋ и҆ и҆́стинномꙋ бг҃ꙋ, страстоно́сцы, бездꙋ́шнымъ че́сти
богѡ́мъ ника́коже принесо́сте, и҆ жива́ѧ жизнода́вцꙋ же́ртва принесо́стесѧ.

~Проповѣ́даша безбо́жнїи повелѣ́нїе богоме́рзское, и҆ <<84>> посредѝ сꙋди́ща
четы́редесѧть страда́лєцъ проповѣ́даша сло́во воплоще́нное, безслове́сїѧ мі́ръ
и҆зба́вльшее.

=Бг҃оро́диченъ:=

~Пою́ тѧ, дв҃о, ꙗ҆́кѡ бг҃а, всепѣ́таѧ, воплоти́ла є҆сѝ є҆ди́на ѿ твои́хъ
чⷭ҇тны́хъ крове́й, прест҃а́ѧ, и҆ па́че сло́ва стра́шнѡ породила̀ є҆сѝ.

=Пѣ́снь г҃. І҆рмо́съ:=

~Ты̀ є҆сѝ ᲂу҆твержде́нїе притека́ющихъ къ тебѣ̀, гдⷭ҇и, ты̀ є҆сѝ свѣ́тъ
ѡ҆мраче́нныхъ, и҆ пое́тъ тѧ̀ дꙋ́хъ мо́й.

~Оу҆сты̀ проповѣ́даша свѧще́нными свои́ми гдⷭ҇а страда́льцы предъ мꙋчи́тєли,
стра́ждꙋще терпѣли́внѡ.

~На ᲂу҆́ды ссѣщи́сѧ за хрⷭ҇та̀ ꙗ҆́вѣ преда́шасѧ страда́льцы, стра́стїю
разжже́нїемъ того̀ возлюби́вше.

~Разрѣши́ша соꙋ́зъ сꙋеты̀ свѧ́заннїи за хрⷭ҇та̀, и҆̀же съ бжⷭ҇твеннымъ бы́вше
тере́нтїемъ.

=Бг҃оро́диченъ:=

~Спаси́ мѧ, ро́ждшаѧ пребл҃га́го гдⷭ҇а, мт҃и чⷭ҇таѧ, ᲂу҆тишѝ дꙋшѝ моеѧ̀
многомѧте́жнꙋю бꙋ́рю.

=Сѣда́ленъ, гла́съ д҃. Подо́бенъ:= ~Вознесы́йсѧ:

~Четы́редесѧть хрⷭ҇тѡ́вы страстоте́рпцы си́лою хрⷭ҇то́вою воѡрꙋже́ни,
бѣсѡ́вскїѧ полкѝ низложи́вше вѣ́рою, ᲂу҆ме́рше же къ безсме́ртномꙋ концꙋ̀
ра́дꙋющесѧ преидо́ша, и҆ на́мъ и҆спроша́ютъ прегрѣше́нїй ѡ҆ставле́нїе, при́снѡ
творѧ́щымъ тѣ́хъ торжество̀.

=Сла́ва, и҆ ны́нѣ, бг҃оро́диченъ:=

~Грѣхолюби́въ сы́й, молю́ тѧ, безгрѣ́шнаго бг҃а ро́ждшꙋю, взе́млющаго грѣхѝ
мі́ра, пречⷭ҇таѧ, многогрѣ́шнꙋю дꙋ́шꙋ мою̀ ᲂу҆ще́дрити, и҆ грѣхѝ моѧ̑ мнѡ́гїѧ
ѡ҆чи́стити: грѣ̑шнымъ бо ты̀ є҆сѝ ѡ҆чище́нїе и҆ спасе́нїе вѣ́рныхъ, и҆
застꙋпле́нїе.

=Крⷭ҇тобг҃оро́диченъ:=

~И҆́же ѿ безнача́льнагѡ ѻ҆ц҃а̀ рожде́ннаго, напослѣ́докъ тѧ̀ пло́тїю ро́ждшаѧ,
на крⷭ҇тѣ̀ ви́сѧща зрѧ́щи, хрⷭ҇тѐ, ᲂу҆вы̀ мнѣ̀, любе́знѣйшїй і҆и҃се, вопїѧ́ше:
ка́кѡ сла́вимый <<85>> ꙗ҆́кѡ бг҃ъ ѿ а҆́гг҃лъ, ѿ беззако́нныхъ ны́нѣ человѣ̑къ,
сн҃е, хотѧ̀ распина́ешисѧ; пою́ тѧ, долготерпѣли́ве.

=Пѣ́снь д҃. І҆рмо́съ:=

~Оу҆слы́шахъ, гдⷭ҇и, смотре́нїѧ твоегѡ̀ та́инство, разꙋмѣ́хъ дѣла̀ твоѧ̑ и҆
просла́вихъ твоѐ бжⷭ҇тво̀.

~Оу҆краси́стесѧ мч҃ницы вдаѧ́нїемъ болѣ́зней, сїѧ́юще па́че сапфі́ра и҆ зла́та,
тве́рдыхъ подвигѡ́въ показа́ньми.

~Живоно́сное дѣ́йство ѿ живонача́льныѧ трⷪ҇цы прїе́мше, всѧ́кꙋ болѣ́знь, всѧ́кꙋ
ме́ртвость дꙋ́шъ и҆ тѣле́съ ѿго́ните.

~Не ѿве́ржемсѧ гдⷭ҇а, и҆ де́мѡнѡмъ безꙋ̑мнымъ не пожре́мъ, бг҃омꙋ́дрїи
вопїѧ́хꙋ, и҆стѧзꙋ́емїи болѣ́зньми и҆ мꙋ́ками.

=Бг҃оро́диченъ:=

~Тѧ̀, всенепоро́чнаѧ влⷣчце, напа́стьми ѡ҆бстои́мь, на по́мощь призыва́ю:
ᲂу҆скорѝ и҆ спаси́ мѧ, ꙗ҆́же сп҃са сло́ва ро́ждшаѧ.

=Пѣ́снь є҃. І҆рмо́съ:=

~Оу҆́тренююще, вопїе́мъ тѝ, гдⷭ҇и, спаси́ ны: ты́ бо є҆сѝ бг҃ъ на́шъ, ра́звѣ бо
тебє̀ и҆но́гѡ не вѣ́мы.

~Низложи́сте пре́лести тве́рдость, страстоте́рпцы, растерза́ньми терпѣ́нїѧ,
всехва́льнїи.

~Крове́й тече́ньми и҆зсꙋши́вше пре́лести глꙋбинꙋ̀, бл҃же́ннїи, всѧ́кꙋ дꙋ́шꙋ
напои́сте.

~Па́жить многоцвѣ́тна показа́стесѧ, бл҃гово́нїе ст҃а́гѡ дх҃а бжⷭ҇твеннїи
и҆спꙋща́юще, мч҃ницы.

=Бг҃оро́диченъ:=

~И҆збавлѧ́ѧ ꙗ҆ви́сѧ, пречⷭ҇таѧ, сн҃ъ тво́й, ро́дъ человѣ́ческїй, и҆зъ тебє̀
ро́ждсѧ чл҃вѣколю́бецъ.

=Пѣ́снь ѕ҃. І҆рмо́съ:=

~Моли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀ печа̑ли моѧ̑, ꙗ҆́кѡ ѕѡ́лъ дꙋша̀
моѧ̀ и҆спо́лнисѧ, и҆ живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ і҆ѡ́на: ѿ
тлѝ, бж҃е, возведи́ мѧ.

~Крѣ́постїю твое́ю, і҆и҃се, ᲂу҆твержде́ни, низложи́ша вра́жїю си́лꙋ, и҆ си́льни
ꙗ҆ви́шасѧ вои́стиннꙋ, не́мощїю плотско́ю бра́вшесѧ, и҆ пове́ргше крѣ́пкаго,
честні́и и҆ добропобѣ́днїи мч҃ницы. <<86>>

~Побѣди́въ многоѻбра́знаго ѕмі́а, и҆ сегѡ̀ нога́ми твои́ми сокрꙋши́лъ є҆сѝ
ꙗ҆́кѡ вои́стиннꙋ главꙋ̀: побѣдоно́сенъ на ве́рхъ тво́й вѣне́цъ прїѧ́лъ є҆сѝ,
тере́нтїе мч҃ниче хрⷭ҇то́въ, ст҃ы́хъ а҆́гг҃лъ соприча́стниче.

~Цѣлбы̑ ра́ка мч҃никъ и҆сточа́етъ, и҆ стра̑сти ѡ҆чища́етъ, и҆ дꙋ́шъ ѡ҆мыва́етъ
скве́рнꙋ, и҆ де́мѡнѡвъ погрꙋжа́етъ полкѝ: всѣ́хъ же бл҃гочести́выхъ сердца̀
напаѧ́етъ бл҃года́тїю.

=Бг҃оро́диченъ:=

~Присѣ́ннꙋ прозрѧ́ше тѧ̀ го́рꙋ прⷪ҇ро́къ а҆ввакꙋ́мъ, бцⷣе, и҆зъ неѧ́же бг҃ъ
па́че сло́ва про́йде воплоща́емь, и҆ мі́ръ спасѐ, бꙋ́рею лю́тагѡ грѣха̀ тѧ́жкѡ
ѡ҆держи́мый.

=Конда́къ, гла́съ в҃: Подо́бенъ:= ~Въ моли́твахъ:

~Мч҃ническаѧ честна́ѧ па́мѧть прїи́де дне́сь, веселѧ́щи всѧ́чєскаѧ, тере́нтїа
премꙋ́драгѡ и҆ дрꙋжи́ны є҆гѡ̀. те́плѣ ᲂу҆̀бо стеце́мсѧ, да прїи́мемъ
и҆сцѣлє́нїѧ: сі́и бо бл҃года́ть ѿ бг҃а прїѧ́ша дх҃а ст҃а́гѡ, и҆сцѣлѧ́ти недꙋ́ги
дꙋ́шъ на́шихъ.

=Пѣ́снь з҃. І҆рмо́съ:=

~Ѻ҆́троцы є҆вре́йстїи въ пещѝ попра́ша пла́мень дерзнове́ннѡ, и҆ на ро́сꙋ
ѻ҆́гнь преложи́ша, вопїю́ще: бл҃гослове́нъ є҆сѝ, гдⷭ҇и бж҃е, во вѣ́ки.

~Оу҆́ши благопослꙋшли̑вы къ бжⷭ҇твенномꙋ и҆сполне́нїю, бжⷭ҇твєннаѧ повелѣ̑нїѧ
стѧжа́вше, мꙋ́дрїи, поѧ́сте преꙋсе́рднѡ: бл҃гослове́нъ є҆сѝ, гдⷭ҇и бж҃е, во
вѣ́ки.

~Зако́ны бжⷭ҇твєнныѧ стрⷭ҇тоте́рпцы, противоположи́сте повелѣ́нїємъ
беззако́нныхъ, велѧ́щихъ хрⷭ҇та̀ ѿврещи́сѧ. є҆мꙋ́же вопїе́мъ: бл҃гослове́нъ
є҆сѝ, гдⷭ҇и бж҃е, во вѣ́ки.

~Оу҆деса̀ ка́знемъ ѿда́вше, ѿверго́стесѧ тѣ́ла, любвѐ ра́ди ꙗ҆́вльшагѡсѧ на
землѝ и҆ пло́ть взе́мша. є҆мꙋ́же пѣснопое́те, мч҃ницы: бж҃е, бл҃гослове́нъ є҆сѝ.

=Бг҃оро́диченъ:=

~И҆стлѣ́вшыѧ дре́вле родонача́льники престꙋпле́нїемъ безмѣ́стнагѡ согрѣше́нїѧ,
во ᲂу҆тро́бѣ хрⷭ҇та̀ неизрече́ннѡ заче́нши, и҆справлѧ́еши, пренепоро́чнаѧ,
плодо́мъ чре́ва твоегѡ̀. <<87>>

=Пѣ́снь и҃. І҆рмо́съ:=

~Седмери́цею пе́щь халде́йскїй мꙋчи́тель бг҃очести̑вымъ неи́стовнѡ разжжѐ,
си́лою же лꙋ́чшею спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:
ѻ҆́троцы, бл҃гослови́те, сщ҃е́нницы, воспо́йте, лю́дїе, превозноси́те во всѧ̑
вѣ́ки.

~На сꙋди́щи мꙋчи́тельстѣмъ, бг҃омꙋ́дрый тере́нтїй, и҆ а҆фрїка́нъ, маѯі́мъ же и҆
помпиі́й, а҆леѯа́ндръ и҆ зифѡ́нъ, и҆ сла́вный ѳео́дѡръ, вкꙋ́пѣ трегꙋ́бицею
спострада́вшаѧ десѧти́ца, и҆ трегꙋ́бица є҆ди́ницы, сп҃са всѣ́хъ хрⷭ҇та̀
и҆сповѣ́давше, до́блественнѡ пострада́ша.

~За хрⷭ҇та̀ мꙋ́чими, и҆ волꙋ́ѧми жи́лами бїе́ми, и҆ неми́лостивнѡ страда́льцы
стрꙋ́жеми, трезꙋ̑бцы срѣ́чеми, и҆ ѕвѣрє́мъ поверга́еми, и҆ разжже́нными рожны̀
въ ре́бра ѡ҆палѧ́еми вопїѧ́хꙋ: свѧще́нницы, бл҃гослови́те, лю́дїе, превозноси́те
є҆го̀ во вѣ́ки.

~Глаго́лъ жи́зни носѧ́ще добропобѣ́днїи мч҃ницы, ᲂу҆мерщвлє́нныѧ въ пре́лести
спасо́ша, врагѝ ᲂу҆мори́ша, и҆ хрⷭ҇то́вꙋ сме́рть, и҆ свѣтоза̑рныѧ и҆з̾ѡбража́юще
стра̑сти, мꙋ́ками многоѻбра́зными бл҃же́ннꙋю кончи́нꙋ прїѧ́ша, пою́ще є҆го̀ во
всѧ̑ вѣ́ки.

=Бг҃оро́диченъ:=

~Оу҆мерщвле́ннꙋю ѡ҆живѝ, па́дшꙋю возста́ви, ᲂу҆ѧ́звеннꙋю дꙋ́шꙋ мою̀ и҆сцѣлѝ,
копїе́мъ, всенепоро́чнаѧ, пробо́дшимъ бжⷭ҇твєннаѧ ре́бра и҆зъ ᲂу҆тро́бы твоеѧ̀
вопло́щшагѡсѧ сп҃са. є҆го́же ѻ҆́троцы бл҃гословѧ́тъ, свѧще́нницы пою́тъ, лю́дїе
превозно́сѧтъ во всѧ̑ вѣ́ки.

=Пѣ́снь ѳ҃. І҆рмо́съ:=

~Оу҆страши́сѧ всѧ́къ слꙋ́хъ неизрече́нна бж҃їѧ снизхожде́нїѧ, ꙗ҆́кѡ вы́шнїй
во́лею сни́де да́же и҆ до пло́ти, ѿ дв҃и́ческагѡ чре́ва бы́въ чл҃вѣ́къ. Тѣ́мже
пречи́стꙋю бцⷣꙋ, вѣ́рнїи, велича́емъ.

~Цѣле́нїе то́читъ ра́ка мч҃никъ, ѿ и҆сто́чника бжⷭ҇твеннагѡ дх҃а напаѧ́ема
при́снѡ: преꙋсе́рднѡ прїиди́те, <<88>> почерпе́мъ, тѣ́ло, се́рдце и҆ дꙋ́шꙋ
ѡ҆свѧща́юще, и҆ сп҃са хрⷭ҇та̀ велича́юще вѣ́рнѡ, мч҃николю́бцы.

~Ꙗ҆́кѡ цвѣ́ти бжⷭ҇твеннагѡ села̀, ꙗ҆́коже шипцы̀ та́йнїи процвѣто́сте, и҆
бл҃гово́нїѧ честна́гѡ цр҃ковь напо́лнисте, пре́лесть ѕлосмра́днꙋю вра́жїю
дале́че ѿгна́вше, бжⷭ҇твенною бл҃года́тїю мч҃ницы хрⷭ҇тѡ́вы четы́редесѧте.

~Дне́сь маѯі́ма, вѣ́рнїи, и҆ а҆леѯа́ндра вкꙋ́пѣ, и҆ ѳео́дѡра, зифѡ́на и҆
помпиі́а, а҆фрїка́на же и҆ тере́нтїа, съ про́чими страда́льцы, вѣ́рнѡ
восхва́лимъ и҆ ᲂу҆блажи́мъ, воспѣва́юще тѣ́хъ по́двиги.

~Землѧ̀ ᲂу҆́бѡ кро́вь ва́шꙋ, и҆ тѣлеса̀ пострада̑вшаѧ въ себѐ прїѧ́тъ, не́бо же
бжⷭ҇твєнныѧ дх҃и: а҆́гг҃льскаѧ вѡ́инства че́стнѡ собра́вшесѧ въ побѣ́дѣ мꙋ́дрїи,
и҆ хрⷭ҇то́съ ꙗ҆́кѡ побѣди́тели вѣнча̀.

=Бг҃оро́диченъ:=

~Просвѣтѝ, две́ре свѣ́та, дꙋ́шꙋ мою̀ лю́тыми помраче́ннꙋю престꙋпле́ньми,
ѡ҆мраче́ннꙋю и҆ бѣ́дствꙋющꙋю, и҆ днѐ прича́стника бжⷭ҇твеннаго покажѝ, ꙗ҆́кѡ да
сла́влю тѧ̀ предста́тельницꙋ вѣ́рныхъ непосты́днꙋю.

