<<106>>

=Мѣ́сѧца тогѡ́же въ д҃і-й де́нь.=

=И҆́же во ст҃ы́хъ, ѻ҆ц҃а̀ на́шегѡ и҆ и҆сповѣ́дника марті́на, па́пы ри́мскагѡ.=

=Стїхи̑ры. гла́съ и҃. Подо́бенъ:= ~Что̀ ва́съ нарече́мъ:

~Что́ тѧ ны́нѣ, марті́не, провѣща́емъ; ꙳ правосла́вныхъ ᲂу҆че́нїй наста́вника
всесла́вна, ꙳ верхо́вника свѧще́нныхъ повелѣ́нїй бжⷭ҇твенныхъ нело́жна, ꙳ лжѝ
и҆́стиннѣйшаго ѡ҆бличи́телѧ, ꙳ словесѐ до́блественнѣйша споспѣ́шника, ꙳
свѧщеннодѣ́йственна свѧще́ннѣйша, ꙳ чꙋдодѣ́лателѧ честнѣ́йшаго: ꙳ молѝ спасти́сѧ
дꙋша́мъ на́шымъ.

~Что́ тѧ ны́нѣ, марті́не, нарече́мъ; ꙳ рѣкꙋ̀ дꙋхо́вныхъ во́дъ и҆спо́лненꙋ, ꙳
при́снѡ напаѧ́щꙋ дꙋ́шы ко бл҃гопло́дїю разꙋ́мномꙋ, ꙳ свѣ́щникъ, благоче́стїѧ
свѣ́тъ сїѧ́ющъ, ꙳ го́рꙋ, точа́щꙋ бжⷭ҇твенное ра́дованїе, ꙳ бжⷭ҇твенныхъ слове́съ
и҆з̾ѧви́телѧ, ꙳ всѧ́кїѧ є҆́реси ѡ҆бличи́телѧ: ꙳ молѝ спасти́сѧ дꙋша́мъ на́шымъ.

~Что́ тѧ ны́нѣ, марті́не, прорече́мъ; ꙳ ски́нїи и҆́стинныѧ свѧщеннодѣ́телѧ
всехва́льна, ꙳ хода́таѧ къ бг҃ꙋ и҆ тва́ри бг҃олѣ́пна, ꙳ ча́шꙋ, пи́во
бж҃е́ственное точа́щꙋ, ꙳ свѣти́льника, ꙗ҆́кѡ жи́зни сло́во и҆мꙋ́ща, ꙳ ѿ за́пада
ᲂу҆́бѡ и҆сходѧ́ща, ꙳ на восто́цѣ же ꙗ҆влѧ́ющасѧ: ꙳ молѝ спасти́сѧ дꙋша́мъ
на́шымъ.

=Сла́ва, и҆ ны́нѣ, бг҃оро́диченъ:=

~Комꙋ̀ ᲂу҆подо́биласѧ є҆сѝ, ѻ҆каѧ́ннаѧ дꙋшѐ, ꙳ къ покаѧ́нїю ника́коже
возни́чꙋщи, ꙳ и҆ ѻ҆гнѧ̀ не ᲂу҆жаса́ющисѧ ѕлы́хъ ѡ҆жида́ющагѡ; ꙳ воста́ни, и҆
є҆ди́нꙋ къ застꙋпле́нїю <<107>> ско́рꙋю ꙳ призовѝ, и҆ возопі́й: ꙳ дв҃о мт҃и, ꙳
молѝ твоего̀ сн҃а и҆ бг҃а на́шего, ꙳ и҆зба́вити мѧ̀ ѿ сѣ́ти льсти́вагѡ.

=Крⷭ҇тобогоро́диченъ:=

~А҆́гница а҆́гнца ꙗ҆́кѡ ви́дѣ ꙳ на дре́вѣ просте́рта во́лею крⷭ҇тнѣмъ, ꙳
вопїѧ́ше мт҃рски болѣ́знꙋющи съ пла́чемъ: ꙳ сн҃е мо́й, ꙳ что̀ стра́нное сїѐ
видѣ́нїе; ꙳ всѣ̑мъ жи́знь даѧ́й ꙗ҆́кѡ гдⷭ҇ь, ꙳ ка́кѡ ᲂу҆мерщвлѧ́ешисѧ,
долготерпѣли́ве, ꙳ земны̑мъ подаѧ̀ воскрⷭ҇нїе; ꙳ сла́влю твоѐ мно́гое, бж҃е
мо́й, снизхожде́нїе.

=Канѡ́нъ, творе́нїе і҆ѡ́сифово.=

=Гла́съ и҃. Пѣ́снь а҃. І҆рмо́съ:=

~Посѣ́ченый несѣко́маго пресѣчѐ, и҆ ви́дѣ со́лнце зе́млю, ю҆́же не ви́дѣ:
лю́таго врага̀ вода̀ потопѝ, и҆ непроходи́мое про́йде і҆и҃ль: пѣ́снь же
воспѣва́шесѧ: гдⷭ҇еви пои́мъ, сла́внѡ бо просла́висѧ.

~Болѣ̑зни мнѡ́ги, марті́не, претерпѣ́лъ є҆сѝ за хрⷭ҇та̀ бг҃а, и҆ ны́нѣ и҆зше́лъ
є҆сѝ къ неболѣ́зненнѣй жи́зни, до́брѣ подвиза́всѧ: тѣ́мъ моеѧ̀ дꙋшѝ лю̑тыѧ
болѣ̑зни ѡ҆блегчѝ, ꙗ҆́кѡ да воспою́ тѧ, моли́твами твои́ми просвѣща́емь.

~Сꙋщєства̀ два̀, и҆ двѣ̀ вѡ́ли, и҆ дѣ̑йства сꙋгꙋ̑ба носѧ́ща, бл҃же́нне,
є҆ди́наго ѿ честны́ѧ трⷪ҇цы наꙋчи́лъ є҆сѝ, хрⷭ҇та̀ пресꙋ́щнаго бг҃а, и҆ и҆̀же не
та́кѡ чествꙋ́ющыѧ, всѧ̑ ѿве́рглъ є҆сѝ, марті́не свѧще́ннѣйше.

~Недꙋ́говавшыѧ безслове́снѡ безꙋ́мнѣ, въ є҆ди́номъ хрⷭ҇тѣ̀ є҆ди́нꙋ мꙋ́дрствꙋюще
во́лю, ра́зꙋмомъ и҆́стиннымъ и҆ вѣ́рою ᲂу҆краша́емь, ѡ҆бличи́лъ є҆сѝ, марті́не,
ꙗ҆́вственнѡ, и҆ ра́дꙋѧсѧ взыва́лъ є҆сѝ: пои́мъ гдⷭ҇еви, сла́внѡ бо просла́висѧ.

=Бг҃оро́диченъ:=

~И҆́же по є҆стествꙋ̀ бжⷭ҇твенномꙋ неви́димый, ви́дѣнъ бы́сть и҆зъ тебє̀
млⷣнецъ, чл҃вѣ́къ бы́въ, сꙋгꙋ̑ба ꙗ҆́кѡ вои́стиннꙋ хотѣ̑нїѧ и҆ дѣ̑йства носѧ̀, во
є҆ди́ной ѵ҆поста́си: є҆го́же молѝ, пренепоро́чнаѧ, всѧ̑ ны̀ спастѝ любо́вїю
пою́щыѧ тѧ̀. <<108>>

=Пѣ́снь г҃. І҆рмо́съ:=

~Стра́хъ тво́й, гдⷭ҇и, всадѝ въ сердца̀ ра̑бъ твои́хъ, и҆ бꙋ́ди на́мъ
ᲂу҆твержде́нїе, тѧ̀ во и҆́стинѣ призыва́ющихъ.

~Сы́й и҆спо́лненъ, всебл҃же́нне, бжⷭ҇твенныѧ ре́вности, собра́лъ є҆сѝ
свѧще́ненъ, марті́не, собо́ръ, и҆ церко́вное ᲂу҆тверди́лъ є҆сѝ ᲂу҆че́нїе.

~Посредѝ собо́ра ѿве́рглъ є҆сѝ пѵ́рра, се́ргїа и҆ ѳео́дѡра, кѵ́ра же, и҆
подѡ́бныѧ тѣ̑мъ бꙋесло́вѧщыѧ ѕлосла̑вныѧ, ѻ҆́ч҃е.

~И҆зъ ри́ма нꙋ́ждею и҆згна́нъ, ѡ҆бше́лъ є҆сѝ ꙗ҆́кѡ со́лнце лꙋчѝ и҆спꙋща́ѧ,
прпⷣбне, правосла̑вныѧ просвѣща́ѧ всѧ̑.

=Бг҃оро́диченъ:=

~Ѻ҆ц҃ꙋ̀ равноче́стна и҆ сопресто́льна, па́че сло́ва родила̀ є҆сѝ, дѣ̑йства два̀
носѧ́ща, и҆ двѣ̀ вѡ́ли, всест҃а́ѧ ѻ҆трокови́це.

=Сѣда́ленъ, гла́съ д҃. Подо́бенъ:= ~Вознесы́йсѧ:

~И҆сповѣ̑данїи свѧще́нными ᲂу҆кра́шсѧ, мч҃нически же жи́знь соверши́въ, къ
нб҃сє́мъ восте́клъ є҆сѝ, марті́не мꙋ́дре, вѣнце́мъ неꙋвѧда́емымъ ѿ бг҃а
вѣнча́лсѧ є҆сѝ. тѣ́мже свѧтꙋ́ю твою̀ пра́зднꙋемъ па́мѧть, вопїю́ще: помѧнѝ
на́съ, сщ҃енноблаже́нне, хрⷭ҇тꙋ̀ предстоѧ̀.

=Сла́ва, и҆ ны́нѣ, бг҃оро́диченъ:=

~По бз҃ѣ во тво́й, бцⷣе, прибѣга́ю смире́нный покро́въ бжⷭ҇твенный, припа́даѧ
молю́сѧ: поми́лꙋй, пречⷭ҇таѧ, ꙗ҆́кѡ превзыдо́ша главꙋ̀ мою̀ грѣсѝ, и҆ бою́сѧ,
влⷣчце, мꙋ́ки, и҆ трепе́щꙋ. моле́нїе сотворѝ, чⷭ҇таѧ, къ сн҃ꙋ твоемꙋ̀, ѿ си́хъ
и҆зба́вити мѧ̀.

=Крⷭ҇тобогоро́диченъ:=

~И҆́же ѿ безнача́льнагѡ ѻ҆ц҃а̀ рожде́ннаго, напослѣ́докъ тѧ̀ пло́тїю ро́ждшаѧ,
на крⷭ҇тѣ̀ ви́сѧща зрѧ́щи, хрⷭ҇тѐ, ᲂу҆вы̀ мнѣ̀, любе́знѣйшїй і҆и҃се, вопїѧ́ше:
ка́кѡ сла́вимый ꙗ҆́кѡ бг҃ъ ѿ а҆́гг҃лъ, ѿ беззако́нныхъ ны́нѣ человѣ̑къ, сн҃е,
хотѧ̀ распина́ешисѧ; пою́ тѧ, долготерпѣли́ве. <<109>>

=Пѣ́снь д҃. І҆рмо́съ:=

~Всѣ́лъ є҆сѝ на ко́ни, а҆пⷭ҇лы твоѧ̑, гдⷭ҇и, и҆ прїѧ́лъ є҆сѝ рꙋка́ма твои́ма
ᲂу҆зды̀ и҆́хъ, и҆ спасе́нїе бы́сть ѣ҆жде́нїе твоѐ вѣ́рнѡ пою́щымъ: сла́ва си́лѣ
твое́й, гдⷭ҇и.

~Непра́веднѡ ѿ престо́ла твоегѡ̀, мꙋ́дре, и҆згонѧ́емь, ѿ человѣ̑къ
непра́ведныхъ пра́ведный пострада́ти благоволи́лъ є҆сѝ, ꙗ҆́кѡ да пра́ведное
ᲂу҆че́нїе церко́вное, ѻ҆́ч҃е, спасе́ши невреди́мо.

~Стоѧ̀ средѝ пребеззако́ннꙋющихъ, ꙗ҆́кѡ зако́ненъ страда́лецъ, ст҃и́телю
бг҃опрїѧ́тне, и҆ ѿ ни́хъ ѡ҆скорблѧ́емь и҆ нарꙋга́емь, и҆ влачи́мь всꙋ́е,
пребы́лъ є҆сѝ ᲂу҆мо́мъ непревраще́нъ.

~Младе́нцєвъ вмѣни́лъ є҆сѝ, ѻ҆́ч҃е, стрѣлѧ́нїѧ, марті́не, всꙋ́е ѡ҆скорблѧ́ющихъ
тѧ̀, и҆ терпѣли́внѡ пострада́въ, гони́мь и҆ вѧ́жемь всꙋ́е, и҆ въ темни́цахъ
заключа́емь.

=Бг҃оро́диченъ:=

~Во двою̀ сꙋщєствꙋ̀ бг҃омꙋ́жнѡ познава́емаго, ѿ трⷪ҇цы є҆ди́наго родила̀ є҆сѝ,
ꙗ҆́кѡ бг҃а и҆ чл҃вѣ́ка, вѡ́ли носѧ́ща прили́чнѡ ѻ҆бѣ́ма є҆стество́ма, дв҃о
пренепоро́чнаѧ.

=Пѣ́снь є҃. І҆рмо́съ:=

=Ѿ= но́щи невѣ́дѣнїѧ, по дꙋшелови́тельномꙋ пꙋтѝ при́снѡ блꙋдѧ́щаго, свѣ́томъ
ра́зꙋма твоегѡ̀, гдⷭ҇и, преднаставлѧ́ѧ мѧ̀ на стезю̀ за́повѣдей твои́хъ,
напра́ви.

~Свѧще́ннѣйшимъ твои́мъ сло́вомъ, ѻ҆́ч҃е, всесвѧще́нное ᲂу҆че́нїе ꙗ҆́вѣ
ᲂу҆тверди́лъ є҆сѝ, и҆ є҆реті́чєскїѧ полкѝ низве́рглъ є҆сѝ, претерпѣва́ѧ
и҆згна̑нїѧ и҆ темни̑цы, и҆ скѡ́рби мнѡ́ги.

~Дрема́нїѧ твои̑мъ вѣ́ждѡмъ, прпⷣбне, не да́лъ є҆сѝ, до́ндеже вселе́нїе бг҃ꙋ
бы́лъ є҆сѝ: и҆ всю̀ развѣ́ѧлъ є҆сѝ є҆́реси пре́лесть, мꙋ́ченически подвиза́всѧ.

~Вражде́бнѡ тѧ̀, ꙗ҆́коже ѕвѣ́рїе влеко́ша вери́гами, мꙋ́дре, вразѝ, свѧза́вше
посредѣ̀ гра́да рꙋга́тельнѡ, ᲂу҆корѧ́юще и҆ хꙋ́лѧще, и҆ безъ стꙋда̀ на тѧ̀
напа́дающе. <<110>>

=Бг҃оро́диченъ:=

~Неискꙋсобра́чнѡ, дв҃о, неѡпи́санное сло́во пло́тїю ро́ждши, пло́ти моеѧ̀
стра̑сти ᲂу҆мертвѝ, ѡ҆живи́ же дꙋ́шꙋ мою̀ ᲂу҆мерщвле́ннꙋю прегрѣше́ньми.

=Пѣ́снь ѕ҃. І҆рмо́съ:=

~Бе́здна грѣхѡ́въ и҆ прегрѣше́нїй бꙋ́рѧ мѧ̀ смꙋща́етъ, и҆ во глꙋбинꙋ̀ нꙋ́жднагѡ
рѣ́етъ мѧ̀ ѿча́ѧнїѧ: но твою̀ крѣ́пкꙋю рꙋ́кꙋ мнѣ̀ прострѝ, ꙗ҆́кѡ петро́ви, ѽ
ᲂу҆пра́вителю! и҆ спасѝ.

~Разсѣ́десѧ лꙋка́вый при ногꙋ̀ твоє́ю свѧщє́нною, бг҃оно́се, и҆ лꙋка́выхъ
человѣ̑къ бездвє́рнаѧ ᲂу҆ста̀ загражда́ютсѧ твои́мъ сло́вомъ, и҆ ꙗ҆влѧ́етсѧ
сїѧ́ющи ᲂу҆че́нїе бжⷭ҇твенное па́че со́лнца.

~Простира́ютъ тѧ̀ неща́днѡ, и҆ ᲂу҆́жи свѧзꙋ́ютъ прелє́стницы, вѧ́жꙋща всѧ́кꙋ
ле́сть, и҆ є҆реті́ческїй сою́зъ растерза́юща, сою́зомъ бжⷭ҇твенныхъ ᲂу҆че́нїй
твои́хъ, ст҃и́телю ѻ҆́ч҃е марті́не свѧще́ннѣйше.

~Стоѧ́лъ є҆сѝ предъ сꙋди́щемъ сꙋдѧ́щихъ, ѡ҆сꙋжда́ѧ пре́лесть проповѣ́дающихъ
є҆ди́нꙋ во хрⷭ҇тѣ̀, ѻ҆́ч҃е, во́лю, и҆ мꙋ́ченическими ꙗ҆́вѣ ᲂу҆краша́ѧсѧ вѣнцы̀,
бг҃облаже́нне марті́не мꙋ́дре.

=Бг҃оро́диченъ:=

~Зако́ни є҆стества̀ въ тебѣ̀ разорѧ́ютсѧ, неизрече́ннѡ бо ражда́еши содѣ́телѧ
всѣ́хъ, бцⷣе всепѣ́таѧ, ꙗ҆́кѡ бг҃а же и҆ чл҃вѣ́ка, двѣ̀ вѡ́ли же и҆мꙋ́ща и҆
дѣ̑йства, мт҃и дв҃о.

=Пѣ́снь з҃. І҆рмо́съ:=

=Ѿ= і҆ꙋде́и доше́дше, ѻ҆́троцы въ вавѷлѡ́нѣ и҆ногда̀ вѣ́рою трⷪ҇ческою пла́мень
пе́щный попра́ша пою́ще: ѻ҆тцє́въ бж҃е, бл҃гослове́нъ є҆сѝ.

~Сꙋгꙋ́быхъ дѣ́йствъ и҆ хотѣ́нїй, ѻ҆́ч҃е, хрⷭ҇та̀ лиши́вшїисѧ, лиши́ша тѧ̀
престо́ла, ѿда́вше и҆згна́нїємъ да̑льнимъ, зовꙋ́щаго: ѻ҆тє́цъ на́шихъ бж҃е,
бл҃гослове́нъ є҆сѝ.

~Проше́дъ многовре́мєнныѧ темни̑цы, ꙗ҆́кѡ храни́тель непоро́чныѧ вѣ́ры,
є҆реті́ческꙋю тмꙋ̀ ᲂу҆ма́лилъ є҆сѝ, и҆ <<111>> пѣ́ти вѣ̑рныѧ просвѣти́лъ є҆сѝ:
ѻ҆тє́цъ на́шихъ бж҃е, бл҃гослове́нъ є҆сѝ.

~Ꙗ҆́коже ле́въ, ѻ҆́ч҃е, ᲂу҆пова́въ, на беззакѡ́нныѧ де́рзостнѡ наскочи́лъ є҆сѝ,
ѳео́дѡра и҆ кѵ́ра, и҆ се́ргїа, и҆ пѵ́рра, и҆ си́хъ є҆диномы́слєнныѧ ѿлꙋча́ѧ
хрⷭ҇то́вы ст҃ы́ѧ цр҃кве.

=Бг҃оро́диченъ:=

~Во двꙋ̀ во́лѧхъ и҆ дѣ́йствахъ двꙋ́хъ, и҆зъ тебє̀, пренепоро́чнаѧ, рожде́йсѧ
несказа́ннѡ, и҆́же си́це мꙋ́дрствꙋющыѧ спаса́етъ, зовꙋ́щыѧ: ѻ҆тє́цъ на́шихъ
бж҃е, бл҃гослове́нъ є҆сѝ.

=Пѣ́снь и҃. І҆рмо́съ:=

~Бг҃оглаго́ливїи ѻ҆́троцы въ пещѝ, со ѻ҆гне́мъ пла́мень попира́юще, поѧ́хꙋ:
бл҃гослови́те, дѣла̀ гдⷭ҇нѧ, гдⷭ҇а.

~Стѣснѧ́емь, ѻ҆́ч҃е, немощьмѝ и҆ лю́тыми и҆згна̑нїи, и҆ многоѻбра́зными
мꙋ́ками, мꙋче́нїѧ вѣнцы̀ ꙗ҆́кѡ мч҃никъ прїѧ́лъ є҆сѝ.

~Блаже́нства бг҃оизбра́ннагѡ сподо́билсѧ є҆сѝ, и҆згонѧ́емь, марті́не, и҆
пра́вды бли́зъ бы́лъ є҆сѝ, и҆згна́въ ѿ среды̀ непра́веднꙋю є҆́ресь.

~Оу҆краси́въ петро́въ бжⷭ҇твенный престо́лъ, и҆ на тогѡ̀ ка́мени цр҃ковь
неколе́блемꙋ соблю́дъ, марті́не, съ си́мъ просла́вилсѧ є҆сѝ.

=Бг҃оро́диченъ:=

~Ст҃ѣ́йши вы́шнихъ во́инствъ, и҆ херꙋві̑мъ превы́шши, мт҃и бж҃їѧ сꙋ́щи,
страсте́й плотски́хъ мѧ̀ превы́шша сотворѝ.

=Пѣ́снь ѳ҃. І҆рмо́съ:=

~Оу҆ста́вы прешла̀ є҆сѝ є҆стества̀, содѣ́телѧ заче́нши и҆ гдⷭ҇а, и҆ две́рь
спасе́нїѧ мі́рови была̀ є҆сѝ: тѣ́мъ тѧ̀, бцⷣе, непреста́ннѡ велича́емъ.

~Свѧщеннодѣ́тель свѧще́ннѣйшїй, и҆сповѣ́дникъ же и҆ мꙋ́ченикъ бы́въ, съ
патрїа́ршескими ли́ки, марті́не, всегда̀ досто́йнѡ ра́дꙋешисѧ: тѣ́мже тѧ̀ вѣ́рою
ᲂу҆блажа́емъ.

~Ꙗ҆́кѡ свѣтоза́рное, бл҃же́нне, со́лнце, возсїѧ́лъ є҆сѝ къ <<112>> восто́кѡмъ ѿ
за́пада, всю̀ зарѧ́ми благоче́стїѧ зе́млю просвѣти́лъ є҆сѝ, и҆ ѿгна́лъ є҆сѝ тмꙋ̀
є҆реті́чествꙋющихъ глꙋбоча́йшꙋю.

~Ста́немъ въ домꙋ̀ бг҃а на́шегѡ, проповѣ́дающе стра̑сти и҆ борє́нїѧ и҆
и҆сповѣ̑данїѧ нб҃омꙋ́дреннагѡ ѻ҆ц҃а̀ на́шегѡ марті́на, и҆ сего̀ любо́вїю
ᲂу҆блажи́мъ.

~Твоѐ свѧто́е преставле́нїе дне́сь свѣ́тлѡ соверша́емъ, и҆спо́лни ра́дости
помышлє́нїѧ восхвалѧ́ющихъ тѧ̀, бг҃омꙋ́дре ст҃и́телю, въ не́йже всѧ̑ ны̀ помѧнѝ.

=Бг҃оро́диченъ:=

~Гласовѡ́мъ ѻ҆тцє́въ повинꙋ́ющесѧ, во двꙋ̀ є҆стества́хъ и҆ во́лѧхъ, чⷭ҇таѧ,
є҆ди́наго ѿ трⷪ҇цы, и҆зъ тебє̀ ражда́емаго вѣ́рнѡ и҆сповѣ́дꙋемъ, и҆ тѧ̀
непреста́ннѡ велича́емъ.

