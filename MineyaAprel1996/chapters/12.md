<<95>>

=Мѣ́сѧца тогѡ́же въ в҃і-й де́нь.=

=Прпⷣбнагѡ ѻ҆ц҃а̀ на́шегѡ и҆ и҆сповѣ́дника васі́лїа, є҆пⷭ҇кпа парі́йскагѡ.=

=На Гдⷭ҇и, воззва́хъ, стїхи̑ры гла́съ и҃. Подо́бенъ: Ѽ= пресла́внагѡ чꙋдесѐ!

~Съ похвала́ми па́мѧть твоѧ̀ ꙳ сотворѧ́етсѧ свѣ́тлѡ, ꙳ ст҃и́телю васі́лїе, ꙳ и҆
ра́дости наполнѧ́етъ ꙳ правосла̑вныѧ собо́ры, ꙳ ꙗ҆́кѡ пра́вдꙋ возлю́бльшагѡ, ꙳
и҆ цѣломꙋ́дрїѧ чистотꙋ̀, и҆ кро́тость, ꙳ и҆ ти́хость всегда̀ и҆зрѧ́днѡ ꙳
поче́тша и҆ соверше́ннѡ.

~Па́ѵлꙋ бжⷭ҇твенномꙋ подо́бѧсѧ ꙳ во и҆згна́нїихъ терпѣли́внѡ, ꙳ ст҃и́телю
васі́лїе, ꙳ жи́знь сконча́лъ є҆сѝ ꙳ въ нꙋ́ждахъ и҆ ско́рбехъ, ꙳ неѡскꙋ́днѡ
ᲂу҆тѣснѧ́емь, ꙳ и҆ прехождє́нїѧ при́снѡ творѧ̀, ны́нѣ же безпеча́льное и҆
неизмѣ́нное ꙳ ѿ бг҃а ѡ҆брѣ́лъ є҆сѝ селе́нїе и҆ наслажде́нїе.

~Ꙗ҆́кѡ ст҃и́тель бг҃опрїѧ́тенъ ꙳ мы́сленнагѡ селе́нїѧ ꙳ назира́еши
незаходи̑маѧ, ꙳ и҆ премі̑рнаѧ зрѣ́ти сподо́билсѧ є҆сѝ, ꙳ ѡ҆дѣ́ѧнъ въ
преподо́бїе, ꙳ пра́вдою ѡ҆бложе́нъ, ꙳ и҆ благолѣ́пїѧ красотꙋ̀ разꙋ́мныхъ ꙳
лице́мъ къ лицꙋ̀ ꙳ зри́ши, пребога́те. <<96>>

=Сла́ва, и҆ ны́нѣ, бг҃оро́диченъ:=

~Спаси́ мѧ, влⷣчце пречⷭ҇таѧ, ꙗ҆́же сп҃са хрⷭ҇та̀ неизрече́ннѡ ро́ждшаѧ: ꙳ тѧ́
бо є҆ди́нꙋ стѧжа́хъ предста́тельницꙋ, ꙳ и҆ неѡбори́мꙋю стѣ́нꙋ, ꙳ и҆ покро́въ, и҆
ра́дованїе, ꙳ и҆ дꙋшѝ моеѧ̀ бжⷭ҇твенное ᲂу҆тѣше́нїе, ꙳ ты̀ ᲂу҆̀бо мѧ̀ и҆зба́ви
неꙋсыпа́ющагѡ че́рвїѧ, ꙳ и҆ ѻ҆гнѧ̀ вѣ́чнꙋющагѡ, ꙳ мт҃и хрⷭ҇та̀ бг҃а.

=Крⷭ҇тобг҃оро́диченъ:=

~Что̀ зри́мое видѣ́нїе, ꙳ є҆́же мои́ма ѻ҆чи́ма ꙳ ви́дитсѧ, ѽ влⷣко; ꙳ содержа́й
всю̀ тва́рь ꙳ на дре́во воздви́женъ бы́въ, ꙳ и҆ ᲂу҆мира́еши всѣ̑мъ даѧ́й жи́знь;
꙳ бцⷣа пла́чꙋщисѧ гл҃го́лаше, ꙳ є҆гда̀ ᲂу҆зрѣ̀ на крⷭ҇тѣ̀ возноси́ма, ꙳ и҆зъ
неѧ̀ неизрече́ннѡ возсїѧ́вшаго ꙳ бг҃а и҆ чл҃вѣ́ка.

=Канѡ́нъ.=

=Гла́съ и҃. Пѣ́снь а҃. І҆рмо́съ:=

~Во́дꙋ проше́дъ, ꙗ҆́кѡ сꙋ́шꙋ, и҆ є҆гѵ́петскагѡ ѕла̀ и҆збѣжа́въ, і҆и҃льтѧнинъ
вопїѧ́ше: и҆зба́вителю и҆ бг҃ꙋ на́шемꙋ пои́мъ.

~Несказа́нный свѣ́тъ тебѣ̀ и҆ трисїѧ́ненъ, въ неподви́жимѣмъ црⷭ҇твїи нбⷭ҇нѣмъ
возсїѧ̀, ѻ҆́ч҃е, и҆ пра́ведныхъ весе́лїе досто́йнѡ тѧ̀ прїѧ́тъ.

~Ѿверзо́шасѧ врата̀ тебѣ̀ є҆дє́мскаѧ, и҆ къ ст҃и́телємъ приложи́лсѧ є҆сѝ
ст҃и́тель, и҆ перворо́дныхъ цр҃кви сочета́лсѧ, достосла́вне.

~Зако́ннѡ пострада́въ, и҆ чи́сто свѧще́нство до конца̀ соблю́дъ, съ нбⷭ҇ными
ликова́ти сщ҃е́нники сподо́билсѧ є҆сѝ.

=Бг҃оро́диченъ:=

~Пло́ти по ѵ҆поста́си соедини́всѧ, и҆́же ѿ тебє̀ прїѧ́тїемъ, всѣ́хъ зижди́тель
про́йде несказа́ннѡ, бг҃ома́ти, и҆ человѣ́кѡмъ прибли́житисѧ благоизво́ли.

=Пѣ́снь г҃. І҆рмо́съ:=

~Ты̀ є҆сѝ ᲂу҆твержде́нїе притека́ющихъ къ тебѣ̀, гдⷭ҇и, ты̀ є҆сѝ свѣ́тъ
ѡ҆мраче́нныхъ, и҆ пое́тъ тѧ̀ дꙋ́хъ мо́й. <<97>>

~Досточꙋ́днаѧ и҆ пресла́внаѧ па́мѧть твоѧ̀ ра́достнѡ правосла́вныхъ
ᲂу҆веселѧ́етъ собо́ры.

~Ѻ҆́блакъ тѣлесѐ совле́къ, преподо́бне, и҆ сою́зѡвъ разрѣши́всѧ, къ бг҃ꙋ
прибли́жилсѧ є҆сѝ.

~Кончи́нꙋ блаже́ннꙋю и҆ наслажде́нїе, прпⷣбне, и҆збра́нныхъ, ꙗ҆́кѡ и҆збра́ненъ,
досто́йнѡ прїѧ́лъ є҆сѝ.

=Бг҃оро́диченъ:=

~И҆мѣ́ѧ тѧ̀ помо́щницꙋ, не постыждꙋ́сѧ, пречⷭ҇таѧ мт҃и бж҃їѧ: и҆мѣ́ѧ тѧ̀
предста́тельницꙋ, вра̑гъ мои́хъ и҆зба́влюсѧ.

=Сѣда́ленъ, гла́съ г҃. Подо́бенъ:= ~Бжⷭ҇твенныѧ вѣ́ры:

~Вели́кое со́лнце вселе́ннѣй возсїѧ́лъ є҆сѝ добродѣ́тельми твои́ми, сїѧ́ньми и҆
чꙋде́съ свѣтлостьмѝ просвѣти́лъ є҆сѝ вѣ́рныхъ составлє́нїѧ, и҆ потреби́лъ є҆сѝ
страсте́й ѡ҆мраче́нїе: ѻ҆́ч҃е васі́лїе, хрⷭ҇та̀ бг҃а молѝ, дарова́ти на́мъ
ве́лїю ми́лость.

=Сла́ва, и҆ ны́нѣ, бг҃оро́диченъ:=

~Бжⷭ҇твеннаѧ ски́нїѧ была̀ є҆сѝ сло́ва, є҆ди́на пречⷭ҇таѧ мт҃и дв҃о, чистото́ю
а҆́гг҃лы превозше́дшаѧ, па́че всѣ́хъ менѐ пе́рсть бы́вша, ѡ҆скверне́на
плотски́ми прегрѣше́ньми, ѡ҆чи́сти моли́твъ твои́хъ бжⷭ҇твенными вода́ми,
подаю́щи, чⷭ҇таѧ, ве́лїю ми́лость.

=Крⷭ҇тобг҃оро́диченъ:=

~Нескве́рнаѧ а҆́гница сло́ва, нетлѣ́ннаѧ дв҃о мт҃и, на крⷭ҇тѣ̀ зрѧ́щи повѣ́шена
и҆зъ неѧ̀ безъ болѣ́зни прозѧ́бшаго, мт҃рски подо́бнѡ рыда́ющи, вопїѧ́ше: ᲂу҆вы̀
мнѣ̀, ча́до моѐ. ка́кѡ стра́ждеши во́лею, хотѧ̀ и҆зба́вити ѿ страсте́й
безче́стїѧ человѣ́ка;

=Пѣ́снь д҃. І҆рмо́съ:=

~Оу҆слы́шахъ, гдⷭ҇и, смотре́нїѧ твоегѡ̀ та́инство, разꙋмѣ́хъ дѣла̀ твоѧ̑, и҆
просла́вихъ твоѐ бж҃ество̀.

~Моли̑твы творѧ̀ къ бг҃ꙋ, вознесе́ннꙋю мы́сль низложи́лъ є҆сѝ ѕломꙋ́дренныѧ
є҆́реси, и҆ цр҃ковь, ѻ҆́ч҃е, возвесели́лъ є҆сѝ.

~Въ ски́нїѧхъ нбⷭ҇ныхъ тѧ̀ подвигополо́жникъ, ѻ҆́ч҃е, вселѝ, и҆ неѡсла́бное
твоѐ противле́нїе къ противобо́рцємъ прїе́мь. <<98>>

~Преда́нїй ра́ди храни́мыхъ цр҃кве бж҃їѧ, ѿгна̑нїѧ претерпѣ́лъ є҆сѝ, побѣ̑ды
прїе́млѧ сконча́лсѧ є҆сѝ.

=Бг҃оро́диченъ:=

~Бг҃а, є҆го́же родила̀ є҆сѝ, чⷭ҇таѧ дв҃о, сего̀ молѝ, рабѡ́мъ твои̑мъ дарова́ти
согрѣше́нїй проще́нїе.

=Пѣ́снь є҃. І҆рмо́съ:=

~Оу҆́тренююще вопїе́мъ тѝ, гдⷭ҇и, спаси́ ны: ты́ бо є҆сѝ бг҃ъ на́шъ, ра́звѣ
тебє̀ и҆но́гѡ не вѣ́мы.

~Бжⷭ҇твеннаѧ все́льшисѧ бл҃года́ть въ тѧ̀, бг҃оно́се, па́стырѧ вѣ́рнѣйша цр҃кве
тѧ̀ показа̀.

~Оу҆мертви́въ пло́ти твоеѧ̀ мꙋдрова́нїе и҆ стра̑сти, жи́зни дꙋ́хꙋ послѣ́довалъ
є҆сѝ, сла́вне.

~Цѣломꙋ́дреннѡ и҆ пра́веднѡ житїѐ твоѐ соверши́въ, бг҃омꙋ́дре, прїѧ́лъ є҆сѝ
добродѣ́телей воздаѧ́нїе.

=Бг҃оро́диченъ:=

~Сꙋ́щи прест҃ы́й хра́мъ, безстра́стїѧ и҆сто́чника родила̀ є҆сѝ, дв҃о мт҃и
всенепоро́чнаѧ.

=Пѣ́снь ѕ҃. І҆рмо́съ:=

~Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆ и҆зъ глꙋбины̀ ѕѡ́лъ
возведѝ, молю́сѧ: къ тебѣ́ бо возопи́хъ, и҆ ᲂу҆слы́ши мѧ̀, бж҃е спасе́нїѧ
моегѡ̀.

~Просвѣща́емь красото́ю нбⷭ҇ныхъ сїѧ́нїй, престо́лъ, и҆́же на землѝ, ѡ҆ста́вилъ
є҆сѝ, прпⷣбне: и҆ наслѣ́дїе нетлѣ́нно въ землѝ кро́ткихъ, ꙗ҆́кѡ кротча́йшїй,
воспрїѧ́лъ є҆сѝ.

~Пре́лести смѣѧ́сѧ хꙋ́льныхъ є҆реті̑къ, бжⷭ҇твенномꙋ и҆ благоче́стномꙋ
правосла́вныхъ ра́зꙋмꙋ, преꙋсе́рднѡ наꙋчи́лъ є҆сѝ і҆кѡ́нꙋ чествова́ти сп҃совꙋ,
досточꙋ́дне.

~Жела́нїе твоѐ къ бг҃ꙋ и҆спо́лнисѧ, пресла́вне, преста́висѧ бо къ немꙋ̀
бжⷭ҇твеннѡ ра́дꙋѧсѧ: и҆ ны́нѣ свѣ́тлѡсти ст҃ы́хъ, ѻ҆́ч҃е, зри́ши и҆ красѡты̀.

=Бг҃оро́диченъ:=

~Ме́ртвости и҆ тлѝ и҆зба́висѧ человѣ́чество: є҆стество́мъ бо жизнотво́рца
безсѣ́меннѡ родила̀ є҆сѝ, дв҃о всенепоро́чнаѧ, на благодѣѧ́нїе восхвалѧ́ющихъ
тѧ̀ вѣ́рнѡ. <<99>>

=Конда́къ, гла́съ в҃. Подо́бенъ:= ~Въ вы́шнихъ и҆щѧ̀:

~Вы́шнѧгѡ свѣ́томъ ѡ҆зари́всѧ, бл҃же́нне, просвѣща́еши всѧ̑, и҆̀же любо́вїю
чествꙋ́ющыѧ твоѐ, ѻ҆́ч҃е, честно́е страда́нїе, васі́лїе свѧщеннострада́льне:
молѝ хрⷭ҇та̀ бг҃а непреста́ннѡ ѡ҆ всѣ́хъ на́съ.

=Пѣ́снь з҃. І҆рмо́съ:=

~Ѻ҆́троцы є҆вре́йстїи въ пещѝ попра́ша пла́мень дерзнове́ннѡ, и҆ на ро́сꙋ
ѻ҆́гнь преложи́ша, вопїю́ще: бл҃гослове́нъ є҆сѝ, гдⷭ҇и бж҃е, во вѣ́ки.

=Ѽ= несказа́ннагѡ весе́лїѧ, є҆гѡ́же сподо́билсѧ є҆сѝ, всеблаже́нне, прїѧ́ти, въ
невеще́ственнѣмъ свѣ́тѣ живы́й, и҆ поѧ̀: бл҃гослове́нъ є҆сѝ, гдⷭ҇и бж҃е, во
вѣ́ки.

~Вѣнце́мъ бжⷭ҇твеннагѡ благолѣ́пїѧ, всебл҃же́нне, краснѡ̀ ᲂу҆добрѧ́емь,
ликꙋ́еши, вопїѧ̀ съ вы́шними вѡ́инствы: бл҃гослове́нъ є҆сѝ, гдⷭ҇и бж҃е, во
вѣ́ки.

~Таи́нникъ сы́й трⷪ҇цы, та́йнамъ слꙋжи́тель нбⷭ҇нымъ, влⷣкꙋ на́мъ ми́лостива
сотворѝ, вопїю́щымъ: бл҃гослове́нъ бг҃ъ ѻ҆тє́цъ на́шихъ.

=Бг҃оро́диченъ:=

~Є҆́ѵы дре́внюю клѧ́твꙋ преложи́ла є҆сѝ, чⷭ҇таѧ, на бл҃гослове́нїе, сн҃а бж҃їѧ
ро́ждши: є҆мꙋ́же всѝ, бл҃гослове́нъ є҆сѝ, зове́мъ, во вѣ́ки всѧ̑.

=Пѣ́снь и҃. І҆рмо́съ:=

~Побѣди́тели мꙋчи́телѧ и҆ пла́мене, благода́тїю твое́ю бы́вше, за́повѣдемъ
твои̑мъ ѕѣлѡ̀ прилѣжа́ще, ѻ҆́троцы вопїѧ́хꙋ: бл҃гослови́те, всѧ̑ дѣла̀ гдⷭ҇нѧ,
гдⷭ҇а.

~Ско́рбныхъ житїѧ̀, и҆ лю́тагѡ слїѧ́нїѧ и҆зба́вленъ, ра́дость, всебл҃же́нне, и҆
весе́лїе, є҆́же па́че сло́ва, прїѧ́лъ є҆сѝ, поѧ̀: бл҃гослови́те, всѧ̑ дѣла̀,
гдⷭ҇а, и҆ превозноси́те є҆го̀ во вѣ́ки.

~Дꙋхо́вными ᲂу҆чє́нїи те́плѣ противлѧ́ѧсѧ, ѧ҆зыковрє́дїѧ хꙋ́льникѡвъ, ѻ҆́ч҃е,
ᲂу҆до́бнѣ разрѣши́лъ є҆сѝ, свѧщеннотаи́нниче: бл҃гослови́те, поѧ̀, всѧ̑ дѣла̀,
гдⷭ҇а, и҆ превозноси́те є҆го̀ во вѣ́ки.

~Ꙗ҆́кѡ красно̀ мѣ́сто, въ не́же всели́лсѧ є҆сѝ, <<100>> свѧщенноѧвле́нне: ꙗ҆́кѡ
красно̀, ѻ҆́ч҃е, селе́нїе, и҆дѣ́же пребыва́еши, поѧ̀: бл҃гослови́те, всѧ̑ дѣла̀,
гдⷭ҇а, и҆ превозноси́те є҆го̀ во вѣ́ки.

=Бг҃оро́диченъ:=

~Предста́тельницꙋ всѝ вѣ́рнїи стѧжа́хомъ тѧ̀, пречⷭ҇таѧ, и҆ твои́ми моли́твами
лю́тыхъ и҆зба́вльшесѧ, хрⷭ҇тꙋ̀ вопїе́мъ: бл҃гослови́те, всѧ̑ дѣла̀, гдⷭ҇а, и҆
превозноси́те є҆го̀ во вѣ́ки.

=Пѣ́снь ѳ҃. І҆рмо́съ:=

~Вои́стинꙋ бцⷣꙋ тѧ̀ и҆сповѣ́дꙋемъ, спасе́ннїи тобо́ю, дв҃о чⷭ҇таѧ, съ
безпло́тными ли́ки тѧ̀ велича́юще.

~Свѧ́то твоѐ житїѐ, ѻ҆́ч҃е, препроводи́лъ є҆сѝ, и҆ бг҃ꙋ ᲂу҆годи́въ дѣ́лы
твои́ми, нбⷭ҇ное црⷭ҇тво прїѧ́лъ є҆сѝ, мꙋ́дре.

~Тече́нїе сконча́въ, вѣ́рꙋ же соблю́дъ, и҆ по́двигъ соверши́въ, васі́лїе,
пра́вды прїѧ́лъ є҆сѝ ра́дꙋѧсѧ вѣне́цъ.

~Зва́нїе, пребл҃же́нне, полꙋчи́лъ є҆сѝ бжⷭ҇твенное, и҆ соверше́нное жела́нїй
и҆сполне́нїе: ны́нѣ ᲂу҆́бѡ молѧ̀ не преста́й ѡ҆ ста́дѣ твое́мъ.

=Бг҃оро́диченъ:=

~То́ка сле́зъ мои́хъ не ѿврати́сѧ, ꙗ҆́же ѿ всѧ́кагѡ лица̀ всѧ́кꙋ сле́зꙋ
ѿе́мшаго, дв҃о, хрⷭ҇та̀ ро́ждшаѧ.

