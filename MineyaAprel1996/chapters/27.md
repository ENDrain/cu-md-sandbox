<<263>>

=Мѣ́сѧца тогѡ́же въ к҃з-й де́нь.=

=Ст҃а́гѡ свѧщенномꙋ́ченика сѷмеѡ́на, сро́дника гдⷭ҇нѧ.=

=На= ~Гдⷭ҇и, воззва́хъ, =стїхи̑ры пра́здника г҃, и҆ а҆пⷭ҇ла г҃, гла́съ д҃.=

=Подо́бенъ:= ~Ꙗ҆́кѡ до́блѧ:

~Свѧще́нникъ свѧще́ннѣйшїй, ꙳ страда́лецъ зако́ненъ, ꙳ сро́дникъ зижди́телѧ
и҆́стинный, ꙳ чꙋдотво́рецъ досточꙋ́денъ, ꙳ свѣти́льникъ пресвѣ́телъ, ꙳
заблꙋ́ждшихъ во́ждь, сѷмеѡ́не, показа́лсѧ є҆сѝ, ꙳ сто́лпъ непоколе́бленъ
честны́ѧ цр҃кве, ꙳ и҆ вы́шнѧгѡ наслѣ́дникъ црⷭ҇твїѧ, ꙳ и҆ а҆́гг҃лѡмъ
равноче́стный.

~По болѣ́знехъ тѣле́сныхъ, ꙳ ст҃и́телю пресла́вне, ꙳ по всѧ́цѣй мꙋ́цѣ
многоболѣ́зненнѣй, ꙳ по премно́гихъ боре́нїихъ ꙳ крⷭ҇тꙋ̀ прибли́жилсѧ є҆сѝ, ꙳
подо́бѧсѧ хрⷭ҇тꙋ̀ распе́ншемꙋсѧ во́лею. ꙳ тѣ́мже ра́дꙋющесѧ свѧтꙋ́ю твою̀
па́мѧть соверша́юще, сѷмеѡ́не, ꙳ моли́твами твои́ми ꙳ разрѣше́нїе согрѣше́нїй
прїе́млемъ.

~Въ цр҃ковь нбⷭ҇нꙋю ꙳ свѧще́ннѡ вше́лъ є҆сѝ, ꙳ свѧще́ннѡ ѡ҆блива́емь,
бл҃же́нне, кро́вїю, ꙳ и҆ трⷪ҇цѣ предстои́ши, ꙳ бога́тнѡ сїѧ́ѧ ѿтꙋ́дꙋ блиста̑нїи
꙳ и҆стека́ющими, пребога́те. ꙳ тѣ́мже дне́сь, сѷмеѡ́не, ꙳ твою̀ па́мѧть
свѣтоно́снꙋю соверша́юще, ꙳ чꙋ̑вствїѧ дꙋшѝ просвѣща́емъ.

=Сла́ва, и҆ ны́нѣ, пра́здника, и҆лѝ бг҃оро́диченъ:=

~Тꙋ́чами дх҃а прест҃а́гѡ, пречⷭ҇таѧ, ꙳ мою̀ мы́сль ѡ҆росѝ, ꙳ ꙗ҆́же ка́плю
ро́ждшаѧ хрⷭ҇та̀ неизче́тнѡ, ꙳ безмѣ̑рнаѧ беззакѡ́нїѧ человѣ́кѡвъ, ꙳ щедро́тами
и҆змы́вшꙋю: ꙳ и҆зсꙋшѝ и҆сто́чникъ страсте́й мои́хъ, ꙳ и҆ пото́ка мѧ̀ сподо́би ꙳
пи́щи живы́ѧ при́снѡ, ꙳ моли́твами твои́ми. <<264>>

=Крⷭ҇тобг҃оро́диченъ:=

~На крⷭ҇тѣ́ тѧ ꙗ҆́кѡ ᲂу҆зрѣ̀ ꙳ пригвожде́на, гдⷭ҇и, ꙳ а҆́гница и҆ мт҃и твоѧ̀
дивлѧ́шесѧ, ꙳ и҆ что̀ видѣ́нїе сїѐ, взыва́ше, ꙳ сн҃е вожделѣ́нне, ꙳ сїѧ̑ тѝ
невѣ́рный собо́ръ воздадѐ беззако́нный, ꙳ и҆́же мно́гихъ твои́хъ чꙋде́съ
наслади́выйсѧ; ꙳ но сла́ва неизглаго́ланномꙋ ꙳ соше́ствїю твоемꙋ̀, влⷣко.

=Тропа́рь, гла́съ а҃:=

~Хрⷭ҇то́ва тѧ̀ сро́дника, сѷмеѡ́не свѧщеннонача́льниче, и҆ мꙋ́ченика тве́рда
свѧще́ннѡ восхвалѧ́емъ, пре́лесть потреби́вшаго и҆ вѣ́рꙋ соблю́дшаго. тѣ́мже
дне́сь всесвѧтꙋ́ю твою̀ па́мѧть пра́зднꙋюще, грѣхѡ́въ разрѣше́нїе моли́твами
твои́ми прїе́млемъ.

=Канѡ́нъ пра́здника, со і҆рмосо́мъ на ѕ҃: и҆ ст҃а́гѡ на ѕ҃.=

=Творе́нїе і҆ѡ́сифово.=

=Гла́съ д҃. Пѣ́снь а҃. І҆рмо́съ:=

~Воспою̀ тебѣ̀, гдⷭ҇и бж҃е мо́й, ꙗ҆́кѡ и҆зве́лъ є҆сѝ лю́ди и҆зъ рабо́ты
є҆гѵ́петскїѧ, покры́лъ же є҆сѝ колесни̑цы фараѡ́нѡвы и҆ си́лꙋ.

~Сѷмеѡ́не свѧще́нне, влⷣцѣ вѣнцено́сецъ предстоѧ̀, любо́вїю па́мѧть твою̀
творѧ́щымъ всесвѧще́ннꙋю согрѣше́нїй разрѣше́нїе просѝ.

~Вѣ́триломъ ѡ҆крилѧ́емь, ст҃и́телю, кре́стнымъ, ꙗ҆́кѡ вои́стиннꙋ хла́домъ
дꙋ́ха, бꙋ́ри ми́мѡ те́клъ є҆сѝ пре́лести, всесла́вне.

~Мѵ́ромъ бжⷭ҇твеннымъ пома́за свѧще́нника тѧ̀ лю́демъ, и҆́же ѿ колѣ́на і҆ꙋ́дова
прозѧбы́й хрⷭ҇то́съ, сѷмеѡ́не свѧще́нне, и҆ а҆́гг҃лѡмъ собесѣ́дниче.

=Бг҃оро́диченъ:=

~Ꙗ҆́кѡ сꙋ́щи тва́рей вы́шши, всѣ́хъ творца̀ и҆ бг҃а во чре́вѣ зачала̀ є҆сѝ,
дв҃о, и҆ родила̀ є҆сѝ человѣ́кѡмъ на и҆збавле́нїе. <<265>>

=Пѣ́снь г҃. І҆рмо́съ:=

~Лꙋ́къ си́льныхъ и҆знемо́же, и҆ немощствꙋ́ющїи препоѧ́сашасѧ си́лою: сегѡ̀
ра́ди ᲂу҆тверди́сѧ въ гдⷭ҇ѣ се́рдце моѐ.

~Манове́нїемъ къ бг҃ꙋ ѡ҆божа́емь ве́сь, сѷмеѡ́не, свѣтови́дѣнъ бы́лъ є҆сѝ,
мꙋче́нїѧ ѡ҆блиста́ѧ сїѧ́нїемъ, свѧще́нне.

~Оу҆́тро сꙋ́щымъ во тмѣ̀ возсїѧ́лъ є҆сѝ, пра́вды показꙋ́ѧ сл҃нце, и҆зъ ѻ҆́блака
дв҃ы ѻ҆трокови́цы человѣ́кѡмъ возсїѧ́вшее.

~Мїрскі̑ѧ сла̑сти возненави́дѣлъ є҆сѝ, ст҃и́телей красота̀ лѣ́потна бы́лъ є҆сѝ,
и҆ страда́нїемъ нбⷭ҇ныѧ сла́вы, ѻ҆́ч҃е, сподо́билсѧ є҆сѝ.

=Бг҃оро́диченъ:=

~Ве́сь похвале́нїй побѣжда́етсѧ зако́нъ ѡ҆ тебѣ̀, бг҃ороди́тельнице
всенепоро́чнаѧ: бг҃ъ бо и҆зъ тебє̀, ꙗ҆́коже вѣ́сть, на́съ ра́ди чл҃вѣ́къ бы́сть.

=Сѣда́ленъ, гла́съ д҃. Подо́бенъ:= ~Ꙗ҆ви́лсѧ є҆сѝ дне́сь:

~Ꙗ҆́кѡ ѕвѣздꙋ̀ вели́кꙋ цр҃ковь стѧжа́вши дне́сь бг҃огла́снаго сѷмеѡ́на,
просвѣща́етсѧ зовꙋ́щи: ра́дꙋйсѧ, мꙋ́ченикѡвъ честны́й нача́льниче.

=Два́жды.=

=Сла́ва, и҆ ны́нѣ, пра́здника, и҆лѝ бг҃оро́диченъ:=

~Пречⷭ҇тѣи рꙋ́цѣ твоѝ, дв҃о мт҃и, просте́рши, покры́й ᲂу҆пова́ющыѧ на тѧ̀, и҆
сн҃ꙋ твоемꙋ̀ зовꙋ́щыѧ: всѣ̑мъ пода́ждь, хрⷭ҇тѐ, ми́лѡсти твоѧ̑.

=Крⷭ҇тобг҃оро́диченъ:=

~На дре́вѣ ви́дѧщи воздви́жена сн҃а твоего̀, пречⷭ҇таѧ, ᲂу҆тро́бою мт҃рнею
растерза́ема, жа́лостнѡ взыва́ла є҆сѝ: ᲂу҆вы̀ мнѣ̀, ка́кѡ заше́лъ є҆сѝ, свѣ́те
мо́й безлѣ́тный;

=Пѣ́снь д҃. І҆рмо́съ:=

~Любвѐ ра́ди, ще́дре, твоегѡ̀ ѻ҆́браза, на крⷭ҇тѣ̀ твое́мъ ста́лъ є҆сѝ, и҆
раста́ѧшасѧ ꙗ҆зы́цы: ты́ бо є҆сѝ, чл҃вѣколю́бче, крѣ́пость моѧ̀ и҆ хвале́нїе.

~Свѧщеннодѣ́йствовавъ, жє́ртвы безкрѡ́вныѧ приносѧ̀ <<266>> за тѧ̀ пожре́нномꙋ
и҆ поже́рлсѧ є҆сѝ ꙗ҆́кѡ а҆́гнецъ. семꙋ̀ приве́лсѧ є҆сѝ, бг҃омꙋ́дре пребога́те.

~Сотро́шасѧ предъ лице́мъ твои́мъ, ст҃и́телю, нече́стїѧ го́ры, и҆ хо́лмы
де́мѡнѡвъ всѝ раста́ѧшасѧ, хрⷭ҇тꙋ̀ ᲂу҆крѣплѧ́ющꙋ тѧ̀.

~Высоча́йшее житїѐ и҆мы́й, пребл҃же́нне, хотѧ́й возне́слсѧ є҆сѝ на дре́во,
бжⷭ҇твеннѣй стрⷭ҇ти подо́бѧсѧ, мі́ръ возне́сшемꙋ.

=Бг҃оро́диченъ:=

~Прови́дѧ ржⷭ҇тво̀ твоѐ, пречⷭ҇таѧ, тѧ̀ а҆ввакꙋ́мъ прописꙋ́етъ, ꙗ҆́кѡ
присѣ́ннꙋю го́рꙋ, є҆ди́нъ бг҃ъ на́шъ и҆зъ неѧ̀ проше́лъ є҆́сть.

=Пѣ́снь є҃. І҆рмо́съ:=

~Просвѣще́нїе твоѐ, гдⷭ҇и, низпослѝ на́мъ, и҆ ѿ мглы̀ прегрѣше́нїй разрѣши́ ны,
бл҃же, тво́й ми́ръ да́рꙋѧй.

~Во́лею, бл҃же́нне, пре́далъ є҆сѝ себѐ, ве́сь сожещи́сѧ ѻ҆гне́мъ мꙋче́нїѧ,
блаже́нне сѷмеѡ́не, во благово́нїе та́йнѡ соблюда́емь.

~Ꙗ҆́кѡ ѻ҆вча̀ непоро́чное пре́далъ є҆сѝ себѐ пострада́ти ᲂу҆се́рднѡ, подо́бѧсѧ
хрⷭ҇тꙋ̀, на́съ ра́ди пло́тїю пострада́вшемꙋ и҆ стра̑сти ѿгна́вшемꙋ.

~Хра́мъ бжⷭ҇твеннагѡ дх҃а бы́въ, премꙋ́дре, хра́мы і҆́дѡльскїѧ низложи́лъ є҆сѝ
си́лою твои́хъ моли́твъ, и҆ заблꙋждє́нныѧ къ свѣ́тꙋ наста́вилъ є҆сѝ.

=Бг҃оро́диченъ:=

=Ѡ҆= на́съ молѝ хрⷭ҇та̀, ѿ твои́хъ чⷭ҇тыхъ крове́й, пречⷭ҇таѧ ѻ҆трокови́це, въ
пло́ть веще́ственнꙋю ѡ҆бле́кшасѧ, и҆ человѣ́ки ѡ҆бно́вльша.

=Пѣ́снь ѕ҃. І҆рмо́съ:=

~Возопѝ, проѡбразꙋ́ѧ погребе́нїе тридне́вное, прⷪ҇ро́къ і҆ѡ́на, въ ки́тѣ
молѧ́сѧ: ѿ тлѝ и҆зба́ви мѧ̀, і҆и҃се, цр҃ю̀ си́лъ.

~Наꙋчи́лсѧ є҆сѝ пресла́внѡ ѿ бжⷭ҇твеннагѡ сїѧ́нїѧ, ꙗ҆̀же къ бжⷭ҇твенномꙋ тѧ̀
наставлѧ́юща животꙋ̀, пребога́те, и҆ неизрече́ннагѡ ꙗ҆ви́лсѧ є҆сѝ, ст҃и́телю,
и҆спо́лненъ ра́зꙋма.

~Во́дъ тѧ̀ живото́чныхъ и҆спо́лнена дꙋхо́вныхъ, ꙗ҆́коже <<267>> и҆́нꙋ рѣкꙋ̀
и҆зъ є҆де́ма и҆сходѧ́щꙋю, сѷмеѡ́не, бжⷭ҇твеннаѧ цр҃ковь ра́дꙋетсѧ и҆мꙋ́щи.

~Сѣ́лъ є҆сѝ на высо́цѣ престо́лѣ, намѣ́стникъ бы́въ і҆а́кѡва, и҆ нра́вѡмъ
прича́стникъ, ст҃и́тельство же мꙋче́нїемъ просвѣти́въ, бл҃же́нне.

=Бг҃оро́диченъ:=

~И҆сцѣлѝ неисцѣ̑льныѧ стра̑сти, бг҃оневѣ́сто, дꙋшѝ моеѧ̀, врача̀ хрⷭ҇та̀
ро́ждши человѣ́кѡмъ, стрⷭ҇тьмѝ свои́ми и҆сцѣли́вша стра̑сти.

=Конда́къ, гла́съ д҃. Подо́бенъ:= ~Ꙗ҆ви́лсѧ є҆сѝ дне́сь:

~Ꙗ҆́кѡ ѕвѣздꙋ̀ преве́лїю, цр҃ковь и҆мꙋ́щи дне́сь бг҃оглаго́ливаго сѷмеѡ́на,
свѣтово́дитсѧ зовꙋ́щи: ра́дꙋйсѧ, мꙋ́ченикѡвъ честны́й вѣ́нче.

=Пѣ́снь з҃. І҆рмо́съ:=

~А҆враа́мстїи и҆ногда̀ въ вавѷлѡ́нѣ ѻ҆́троцы пе́щный пла́мень попра́ша,
пѣ́сньми взыва́юще: ѻ҆тє́цъ на́шихъ бж҃е, бл҃гослове́нъ є҆сѝ.

~Тѣ́ло мꙋ́камъ преда́въ по хрⷭ҇тѣ̀ ᲂу҆се́рднѡ, не и҆змѣни́лсѧ є҆сѝ, ни
ѡ҆слабѣ́лъ, взыва́ѧ, чꙋ́дне: бл҃гослове́нъ бг҃ъ ѻ҆тє́цъ на́шихъ.

~Бжⷭ҇твенною, пребл҃же́нне, любо́вїю разже́гсѧ, мы́слїю ѻ҆гнѧ̀ веще́ственна
си́льнѣйши, вопїѧ̀, бы́лъ є҆сѝ: бл҃гослове́нъ бг҃ъ ѻ҆тє́цъ на́шихъ.

~Ꙗ҆́кѡ влⷣка, ѻ҆́ч҃е, на крⷭ҇тъ воздви́глсѧ є҆сѝ, и҆зравне́нїемъ стрⷭ҇ти
ᲂу҆краша́ѧсѧ, и҆ пое́ши веселѧ́сѧ: ѻ҆тє́цъ на́шихъ бж҃е, бл҃гослове́нъ є҆сѝ.

=Бг҃оро́диченъ:=

~Дв҃о бг҃омт҃и ѻ҆трокови́це, де́мѡнѡвъ стрꙋ́пе, и҆ а҆́гг҃лѡвъ благоꙋкраше́нїе,
человѣ́кѡвъ спасе́нїе, смире́ннꙋю дꙋ́шꙋ мою̀ вра́жїѧ ле́сти и҆зба́ви.

=Пѣ́снь и҃. І҆рмо́съ:=

~На крⷭ҇тѣ̀ пло́тїю пригвожде́ннаго, и҆ показа́вшаго на́мъ ѻ҆рꙋ́жїе во
спасе́нїе, ѻ҆́троцы, превозноси́те хрⷭ҇та̀ бг҃а на́шего во вѣ́ки.

~Всю̀ зарю̀ ᲂу҆тѣ́шителевꙋ чи́стымъ твои́мъ, сѷмеѡ́не, прїе́мъ се́рдцемъ, тмꙋ̀
де́мѡнѡвъ несвѣ́тлꙋю потреби́лъ є҆сѝ, вѣ̑рныѧ просвѣти́въ. <<268>>

~Мо́ре лю́тагѡ ѕловѣ́рїѧ и҆зсꙋши́въ, стрꙋѧ́ми бжⷭ҇твенныхъ ᲂу҆че́нїй твои́хъ
всѧ́кꙋ напои́лъ є҆сѝ дꙋ́шꙋ, кла́съ вѣ́ры плодоносѧ́щꙋю.

~Ꙗ҆ви́лсѧ є҆сѝ свѧще́нникъ твое́ю кро́вїю, мч҃ниче, вше́дъ въ цр҃ковь
бжⷭ҇твеннꙋ, и҆дѣ́же всегда̀ зри́ши тебє̀ ра́ди ꙗ҆́кѡ непоро́чно а҆́гнѧ
поже́ршагосѧ.

=Бг҃оро́диченъ:=

~Да тѧ̀ гла́сы благода́рственными возвесели́вшꙋю на́шъ ро́дъ воспое́мъ, покры́й
и҆ сохранѝ на́съ, бг҃оневѣ́сто, ѿ всѧ́кагѡ вре́да.

=Пѣ́снь ѳ҃. І҆рмо́съ:=

~Ржⷭ҇тво̀ твоѐ нетлѣ́нно ꙗ҆ви́сѧ: бг҃ъ и҆зъ бокꙋ̀ твоє́ю про́йде, ꙗ҆́кѡ
плотоно́сецъ ꙗ҆ви́сѧ на землѝ, и҆ съ человѣ́ки поживѐ. тѧ̀, бцⷣе, тѣ́мъ всѝ
велича́емъ.

~Ꙗ҆́коже сто́лпъ ѻ҆́гненъ, пребл҃же́нне, ꙗ҆ви́лсѧ є҆сѝ, лю́ди предводѧ̀ нѡ́выѧ
и҆зъ є҆гѵ́петскїѧ ле́сти, и҆ къ землѝ ѡ҆бѣтова́нїѧ бжⷭ҇твеннагѡ, мч҃ниче
свѧщеннотаи́нниче всече́стне, преве́лъ є҆сѝ.

~Сі́мѡнъ сѷмеѡ́нъ, сꙋгꙋ́бо зва́нїе и҆мѣ́лъ є҆сѝ, сꙋгꙋ́бо є҆стество́мъ сꙋ́щее
сло́во предъ безбо́жными бг҃осло́вивъ, и҆ крⷭ҇тꙋ̀ прибли́живсѧ. тѣ́мже тѧ̀ всѝ
соше́дшесѧ ᲂу҆блажа́емъ.

~Де́нь пра́здника па́мѧть твою̀ соверша́етъ цр҃ковь, съ бжⷭ҇твеннымъ тѧ̀
почита́ющи і҆а́кѡвомъ, сѷмеѡ́не, моле́бнѡ: є҆гѡ́же сѣда́лище прїѧ́лъ є҆сѝ,
свѧще́нне.

=Бг҃оро́диченъ:=

~Свѣ́томъ мѧ̀ ѡ҆зарѝ бжⷭ҇твеннымъ, свѣ́та жили́ще, дв҃о, страсте́й мои́хъ тмꙋ̀,
и҆ сласте́й глꙋбо́кꙋю но́щь, бг҃ороди́тельнице пречⷭ҇таѧ, ѿгонѧ́щи.

=На лїтꙋргі́и, Прокі́менъ, гла́съ и҃:= ~Во всю̀ зе́млю и҆зы́де вѣща́нїе и҆́хъ,
и҆ въ концы̀ вселе́нныѧ глаго́лы и҆́хъ. =Сті́хъ:= ~Нб҃са̀ повѣ́даютъ сла́вꙋ
бж҃їю: =А҆пⷭ҇лъ къ корі́нѳѧнѡмъ, зача́ло рл҃а. А҆ллилꙋ́їа, гла́съ а҃.=
~И҆сповѣ́дѧтъ небеса̀ чꙋдеса̀ твоѧ̑, гдⷭ҇и. =Є҆ѵⷢ҇лїе матѳе́а, зача́ло н҃ѕ.
Прича́стенъ:= ~Во всю̀ зе́млю:

