[глⷡ҇а г҃] Є҆гда̀ крⷭ҇тъ твори́тъ сщ҃е́нникъ на стра́сть недꙋ́га со ст҃ы́мъ
копїе́мъ,

глаго́летъ сїѧ̑ тропарѝ:

Распе́ншꙋсѧ тебѣ̀ хрⷭ҇тѐ, поги́бе мꙋчи́тельство, попра́на бы́сть си́ла вра́жїѧ:
ниже́ бо а҆́гг҃лъ, нижѐ человѣ́къ, но са́мъ гдⷭ҇и сп҃слъ є҆сѝ на́съ, сла́ва
тебѣ̀.

Сла́ва: И҆скꙋпи́лъ ны̀ є҆сѝ ѿ клѧ́твы зако́нныѧ честно́ю твое́ю кро́вїю на
крⷭ҇тѣ̀ пригвозди́всѧ и҆ копїе́мъ пробо́дьсѧ, безсме́ртїе и҆сточи́лъ є҆сѝ
человѣ́кѡмъ, сп҃се на́шъ, сла́ва тебѣ̀.

И҆ ны́нѣ, бг҃оро́диченъ:

Копїе́мъ въ ре́бра, ѽ хрⷭ҇тѐ мо́й, прободы́йсѧ твоѧ̑, є҆́же ѿ ребра̀
человѣ́ческагѡ созда̑нныѧ, па́гꙋбы всѣ̑мъ человѣ́кѡмъ бы́вшїѧ вино́вныѧ клѧ́твы
свободи́лъ є҆сѝ.

