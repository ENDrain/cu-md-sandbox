[глⷡ҇а з҃і] Чи́нъ быва́емый, а҆́ще слꙋчи́тсѧ чесомꙋ̀ скве́рномꙋ ꙗ҆ковꙋ́любо
впа́сти въ кла́дѧзь водны́й.

Подоба́етъ пе́рвѣе вы́черпати и҆з̾ кла́дѧзѧ ка́дей м҃, и҆ и҆злїѧ́ти во́нъ.
Та́же возже́гъ сщ҃е́нникъ свѣщы̀, и҆ взе́мъ кади́льницꙋ, кади́тъ ѻ҆́крестъ
кла́дѧзѧ. Та́же влага́етъ во́дꙋ ст҃ы́хъ бг҃оѧвле́нїй крⷭ҇тови́днѡ, три́жды.

И҆ та́кѡ ста́въ къ восто́кꙋ, мо́литсѧ глаго́лѧ:

Гдⷭ҇ꙋ помо́лимсѧ.

Гдⷭ҇и бж҃е си́лъ, всѧ̑ добра̑ ѕѣлѡ̀ сотвори́вый, ѡ҆чища́ѧй и҆́менемъ твои́мъ
всѧ́кꙋю скве́рнꙋ и҆ нечистотꙋ̀, и҆ претвори́вый ѡ҆сщ҃а́ѧй всѧ̑: са́мъ и҆ ны́нѣ
влⷣко, прїидѝ въ настоѧ́щїй ча́съ ѡ҆́бразомъ крⷭ҇та̀ твоегѡ̀, и҆ ѡ҆чи́сти
кла́дѧзь се́й ѿ ѡ҆брѣ́тшїѧсѧ є҆мꙋ̀ нечистоты̀, и҆ ѿ впа́дшагѡ во́нь скве́рнагѡ,
и҆лѝ га́да, снизходѧ̀ несоверше́ннѣй мы́сли на́шей, и҆ не́мощи помышле́нїй, и҆
да не ѡ҆сꙋ́диши на́съ до́брыхъ ѕѣлѡ̀ не вмѣща́ющыѧ: но ѡ҆чи́сти на́съ ѿ всѧ́кїѧ
скве́рны пло́ти и҆ дꙋ́ха: и҆ ѡ҆ст҃ѝ во́дꙋ сїю̀ дх҃омъ твои́мъ ст҃ы́мъ.

Ꙗ҆́кѡ ты̀ є҆сѝ ѡ҆сщ҃е́нїе на́ше, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ,
и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

Гдⷭ҇ꙋ помо́лимсѧ. Гдⷭ҇и поми́лꙋй.

Бж҃е вели́кїй и҆ ди́вный, неисповѣди́мою твое́ю бл҃гостїю, и҆ бога́тымъ
про́мысломъ стро́ѧй человѣ́ческїй живо́тъ, и҆ мїрска̑ѧ на́мъ дарова́вый бл҃га̑ѧ
твоѧ̑: и҆́же го́рькꙋю во́дꙋ при мѡѷсе́и лю́демъ въ сла́дость претвори́вый, и҆
врє́дныѧ во́ды при є҆лїссе́и со́лїю и҆сцѣли́вый: и҆́же а҆пⷭ҇лꙋ твоемꙋ̀ петрꙋ̀
видѣ́нїемъ законоположи́вый, ничто́же мнѣ́ти скве́рно, и҆лѝ нечи́сто: са́мъ
чл҃вѣколю́бче, ѡ҆чи́сти во́дꙋ сїю̀ знаменова́нїемъ ѡ҆́браза крⷭ҇та̀ твоегѡ̀ ѿ
всѧ́кїѧ скве́рны, и҆ ѡ҆ст҃ѝ ю҆̀ дх҃омъ твои́мъ ст҃ы́мъ, во є҆́же бы́ти є҆́й
чи́стѣй причаща́ющымсѧ и҆з̾ неѧ̀.

Ꙗ҆́кѡ ты̀ є҆сѝ бг҃ъ на́шъ, бл҃гословлѧ́ѧй и҆ ѡ҆сщ҃а́ѧй всѧ́чєскаѧ, и҆ тебѣ̀
сла́вꙋ возсыла́емъ, ѻ҆ц҃ꙋ̀ и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во
вѣ́ки вѣкѡ́въ, а҆ми́нь.

И҆ ѿпꙋ́стъ.

