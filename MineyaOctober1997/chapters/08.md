<<158>>

=Мѣ́сѧца тогѡ́же во и҃-й де́нь.=

=Прпⷣбныѧ ма́тере на́шеѧ пелагі́и.=

=На= ~Гдⷭ҇и, воззва́хъ, =стїхи̑ры, гла́съ и҃. Поⷣ: Ѽ= пресла́внагѡ чꙋдесѐ!

=Ѽ= пресла́внагѡ чꙋдесѐ! ꙳ вмꙋжи́вшисѧ жена̀, врага̀ попра̀, ꙳ и҆ стра̑сти
ᲂу҆гасѝ тѣлє́сныѧ ꙳ воздержа́нїемъ мно́гимъ: ꙳ и҆ на ра́мѣхъ гдⷭ҇ень крⷭ҇тъ ꙳
воспрїе́мши пелагі́а те́плѣ, ꙳ тѧ́гость ѿложѝ ꙳ жите́йскагѡ и҆мѣ́нїѧ, ꙳ мꙋ́драгѡ
нѡ́на ᲂу҆че́ньми послѣ́дова хрⷭ҇тꙋ̀.

~Но́ваѧ ѳе́кла на́мъ ꙗ҆ви́ласѧ є҆сѝ: ꙳ ꙗ҆́коже бо и҆но́го па́ѵла, ꙳ ѡ҆брѣ́тши
нѡ́на ᲂу҆чи́телѧ, ꙳ и҆ тогѡ̀ поревнова́ла є҆сѝ ᲂу҆че́нїємъ, сла́внаѧ, ꙳
приложи́вшисѧ покаѧ́нїю те́плѣ, ꙳ и҆ совокꙋпи́ласѧ є҆сѝ воздержа́нїемъ хрⷭ҇тꙋ̀,
ѽ пребл҃же́ннаѧ пелагі́е всечестна́ѧ! ꙳ тѣ́мъ хрⷭ҇та̀ не преста́й молѧ́щи, ꙳
спасти́сѧ на́мъ.

~Ра́дꙋйсѧ, пелагі́е всечестна́ѧ, ꙳ ты̀ ко бжⷭ҇твенною ре́вностїю ꙳ разже́гшисѧ
всече́стнѣ, ꙳ блꙋ́днꙋю ѿве́ргла є҆сѝ сла́сть, пребл҃же́ннаѧ, ꙳ и҆ прите́кше къ
нѡ́нꙋ взыва́ла є҆сѝ: ꙳ ѿвѣ́тъ возда́си ѡ҆ дѣѧ́нїихъ мои́хъ, ꙳ а҆́ще не
зна́менаеши мѧ̀ зна́менїемъ, сла́вне, хрⷭ҇то́вымъ, ꙳ креще́нїемъ ѡ҆дѣва́ѧ мѧ̀ ꙳
чи́стыѧ ѻ҆де́жды.

=Сла́ва, гла́съ д҃. І҆ѡа́нна мона́ха:=

~И҆дѣ́же ᲂу҆мно́жисѧ грѣ́хъ преизли́шествова бл҃года́ть, <<159>> ꙗ҆́коже
ᲂу҆́читъ а҆пⷭ҇лъ: въ моли́твахъ бо и҆ слеза́хъ, мно́гихъ согрѣше́нїй, пелагі́е,
пꙋчи́нꙋ и҆зсꙋши́ла є҆сѝ, и҆ наконе́цъ благопрїѧ́тное покаѧ́нїе гдⷭ҇ꙋ принесла̀
є҆сѝ, и҆ въ се́мъ мо́лишисѧ ѡ҆ дꙋша́хъ на́шихъ.

=И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. Поⷣ:= ~Ꙗ҆́кѡ до́блѧ:

~А҆́гнца и҆ па́стырѧ тѧ̀ ꙳ на дре́вѣ ꙗ҆́кѡ ви́дѣ, ꙳ а҆́гница ро́ждшаѧ рыда́ше,
꙳ и҆ мт҃рски тѝ вѣща́ше. ꙳ сн҃е возжелѣ́нне, ꙳ ка́кѡ на дре́вѣ крⷭ҇тнѣмъ
повѣ́шенъ є҆сѝ, долготерпѣли́ве; ꙳ ка́кѡ рꙋ́цѣ и҆ но́зѣ твоѝ, сло́ве, ꙳
пригвозди́шасѧ ѿ беззако́нныхъ, ꙳ и҆ кро́вь твою̀ и҆злїѧ́лъ є҆сѝ, влⷣко;

=На стїхо́внѣ ѻ҆ктѡ́иха. Тропа́рь, гла́съ и҃:=

~Въ тебѣ̀ ма́ти и҆звѣ́стнѡ спасе́сѧ, є҆́же по ѻ҆́бразꙋ: прїи́мши бо кре́стъ,
послѣ́довала є҆сѝ хрⷭ҇тꙋ̀, и҆ дѣ́ющи ᲂу҆чи́ла є҆сѝ презира́ти ᲂу҆́бѡ пло́ть,
прехо́дитъ бо, прилѣжа́ти же ѡ҆ дꙋшѝ ве́щи безсме́ртнѣй. тѣ́мже и҆ со а҆́гг҃лы
сра́дꙋетсѧ, прпⷣбнаѧ пелагі́е, дꙋ́хъ тво́й.

=На ᲂу҆́трени ѻ҆́ба канѡ́на ѻ҆ктѡ́иха: и҆ ст҃ы́ѧ на д҃, є҆гѡ́же краегране́сїе:=
~Любо́вїю че́ствꙋю мꙋ́дрꙋю пелагі́ю.

=Гла́съ д҃. Пѣ́снь а҃. І҆рмо́съ:=

~Мо́рѧ чермнꙋ́ю пꙋчи́нꙋ невла́жными стопа́ми дре́внїй пѣшеше́ствовавъ і҆и҃ль,
крестоѻбра́зными мѡѷсе́овыма рꙋка́ма а҆мали́ковꙋ си́лꙋ въ пꙋсты́ни побѣди́лъ
є҆́сть.

~Предложи́вши ꙗ҆́кѡ многопи́ршественнꙋю дне́сь, бжⷭ҇твеннꙋю па́мѧть свою̀,
вселе́ннѣй все́й та́инственнѡ пелагі́а, повелѣва́етъ напита́тисѧ всѣ̑мъ снѣ́дей
по́двигѡвъ є҆ѧ̀.

~Жела́нїе є҆́же па́че всѧ́кагѡ хотѣ́нїѧ, всели́вшеесѧ въ дꙋ́шꙋ твою̀, честна́ѧ,
ѡ҆зарѝ ᲂу҆́мъ, и҆ пла́мень дх҃а вже́гъ тебѐ просвѣтѝ, и҆ страсте́й ти́нꙋ попалѝ.

~Мо́рѧ грѣхо́внагѡ волне́нїѧ и҆збѣ́гши, честна́ѧ, къ ти́хомꙋ приста́нищꙋ
хрⷭ҇то́вꙋ, пелагі́е, приста́ла є҆сѝ: тѣ́мъ <<160>> покаѧ́нїемъ твои́мъ
наслѣ́довала є҆сѝ кро́ткихъ зе́млю.

=Бг҃оро́диченъ:=

~Тишина̀ сꙋ́щихъ въ житїѝ, чⷭ҇таѧ, вла́ющихсѧ земны́хъ, ты̀ тве́рдаѧ и҆
крѣ́пкаѧ а҆гкѵ́ра: и҆ приста́нище и҆ ѡ҆кормле́нїе є҆сѝ, всегда̀ къ тебѣ̀
рꙋководѧ́щи и҆ спаса́ющи.

=Пѣ́снь г҃. І҆рмо́съ:=

~Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ, зовꙋ́щи: ты̀ моѧ̀ крѣ́пость, гдⷭ҇и,
и҆ прибѣ́жище, и҆ ᲂу҆твержде́нїе.

~Возлетѣ́ла є҆сѝ на нб҃са̀ хрⷭ҇то́ва голꙋби́це, крила́ми воздержа́нїѧ, и҆
болѣ́зньми мно́гими возвы́сившисѧ.

~Ти̑ны стра̑стныѧ ты̀ ѕлосмра́дное, хрⷭ҇то́вою водо́ю ѡ҆мы́вши, честна́ѧ,
мѵ́ро, пелагі́е, ꙗ҆ви́ласѧ є҆сѝ є҆мꙋ̀.

~Ѻ҆рꙋ́жїе врагꙋ̀ смертоно́сное и҆́стиннѡ бы́сть, къ бг҃ꙋ твоѧ̀, честна́ѧ,
разжже́ннаѧ любо́вь и҆ жела́нїе.

=Бг҃оро́диченъ:=

~Ꙗ҆́кѡ роса̀ ᲂу҆́треннѧѧ весе́лїе твоѐ, чⷭ҇таѧ, ка́плющи, страсте́й пе́щь тебѐ
пою́щымъ ᲂу҆гаша́етъ всегда̀.

=Сѣда́ленъ, гла́съ и҃. Подо́бенъ:= ~Премꙋ́дрости:

~Покаѧ́нїѧ росо́ю страсте́й ᲂу҆гаси́вши пла́мень, тво́й живо́тъ возложи́ла є҆сѝ
хрⷭ҇тꙋ̀ и҆ сп҃сꙋ твоемꙋ̀, и҆ є҆гѡ̀ ра́ди мі́ра и҆збѣ́гши, ᲂу҆едини́ласѧ є҆сѝ въ
пꙋсты̑ни, житїѐ а҆́гг҃льское доше́дши: тѣ́мъ и҆ кончи́нꙋ со сла́вою вели́кою
ѡ҆брѣ́тши ѿ бг҃а почита́емꙋ, позна́ласѧ є҆сѝ концє́мъ, пелагі́е равноа́гг҃льнаѧ.
молѝ хрⷭ҇та̀ бг҃а, грѣхѡ́въ ѡ҆ставле́нїе пода́ти пра́зднꙋющымъ любо́вїю свѧтꙋ́ю
па́мѧть твою̀.

=Сла́ва, и҆ ны́нѣ, бг҃оро́диченъ:=

~Въ напа̑сти многоплетє́нныѧ впа́дъ, ѿ вра̑гъ ви́димыхъ и҆ неви́димыхъ, бꙋ́рею
ѡ҆держи́мь безчи́сленныхъ согрѣше́нїй мои́хъ: и҆ ꙗ҆́кѡ къ те́пломꙋ застꙋпле́нїю
и҆ покро́вꙋ моемꙋ̀, чⷭ҇таѧ, ко приста́нищꙋ притека́ю твоеѧ̀ бл҃гости. тѣ́мже,
пречⷭ҇таѧ, и҆зъ тебє̀ воплоще́нномꙋ <<161>> безсѣ́меннѡ моли́сѧ прилѣ́жнѡ ѡ҆
всѣ́хъ рабѣ́хъ твои́хъ, непреста́ннѡ молѧ́щихтисѧ, бцⷣе пречⷭ҇таѧ, молѧ́щи є҆го̀
при́снѡ согрѣше́нїй ѡ҆ставле́нїе дарова́ти, воспѣва́ющымъ досто́йнѡ сла́вꙋ
твою̀.

=Крⷭ҇тобг҃оро́диченъ:=

~А҆́гнца и҆ па́стырѧ и҆ и҆зба́вителѧ, а҆́гница зрѧ́щи на крⷭ҇тѣ̀, непра́веднѡ
воздви́жена, пла́чꙋщисѧ го́рькѡ взыва́ше: мі́ръ ᲂу҆́бѡ ра́дꙋетсѧ, прїе́млѧ
тобо́ю и҆збавле́нїе: ᲂу҆тро́ба же моѧ̀ гори́тъ, зрѧ́щи твоѐ распѧ́тїе, є҆́же
терпи́ши за милосе́рдїе ми́лости, бж҃е преблагі́й, безгрѣ́шне гдⷭ҇и. є҆́йже
вѣ́рнѡ возопїи́мъ: бл҃гоꙋтро́бїе покажѝ, дв҃о, на ны̀, и҆ согрѣше́нїй
ѡ҆ставле́нїе да́рꙋй, покланѧ́ющымсѧ тогѡ̀ страда́нїємъ.

=Пѣ́снь д҃. І҆рмо́съ:=

~Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце пра́ведное, ста̀ въ чи́нѣ
свое́мъ, досто́йнѡ взыва́ющи: сла́ва си́лѣ твое́й, гдⷭ҇и.

~Ꙗ҆́кѡ кади́ло пречестно́е, пелагі́е, воздержа́нїѧ ᲂу҆́глїемъ, всесожега́емо
благово́нїе была̀ є҆сѝ хрⷭ҇тꙋ̀ бг҃ꙋ на́шемꙋ, въ воню̀ те́кши мѵ́ра є҆гѡ̀.

~Тѣле́сное благолѣ́пїе, пелагі́е, грѣхѡ́вныѧ ти̑ны пре́жде бы́вшее, всѐ
преложи́ла є҆сѝ въ добро́тꙋ нескве́рнꙋю, є҆ѧ́же тво́й жени́хъ восхотѣ̀
хрⷭ҇то́съ.

~Дх҃а все́льшаѧсѧ, пелагі́е, бл҃года́ть въ дꙋшѝ твое́й, ꙗ҆́кѡ и҆́скра сло́ва,
пла́мень высо́къ возжжѐ вѣ́ры, и҆ грѣ́хъ и҆зварѝ.

=Бг҃оро́диченъ:=

~Же́злъ прозѧбла̀ є҆сѝ, бцⷣе, и҆зъ негѡ́же цвѣ́тъ мы́сленный возрастѐ,
бжⷭ҇твеннагѡ благово́нїѧ и҆спо́лнивъ всѧ́чєскаѧ, хрⷭ҇то́съ бг҃ъ на́шъ, мѵ́ро
сы́й неистоще́нное честно́е.

=Пѣ́снь є҃. І҆рмо́съ:=

~Ты̀, гдⷭ҇и мо́й, свѣ́тъ въ мі́ръ прише́лъ є҆сѝ, свѣ́тъ ст҃ы́й, ѡ҆браща́ѧй и҆зъ
мра́чна невѣ́дѣнїѧ, вѣ́рою воспѣва́ющыѧ тѧ̀.

~Вода́ми та́инственными ᲂу҆масти́вшисѧ дх҃а, процвѣла̀ <<162>> є҆сѝ въ вѣ́рѣ
добродѣ́телей благопло́дїемъ, и҆ болѣ́зньми поще́нїѧ.

~Ты̀, гдⷭ҇и, свѣ́тъ во тмѣ̀ лежа́щихъ человѣ́кѡвъ, ты̀ возсїѧ́лъ є҆сѝ въ
се́рдце преподо́бныѧ, свѣ́тлость бжⷭ҇твеннагѡ разꙋмѣ́нїѧ.

~Болѣ̑зни твоѧ̑, честна́ѧ пелагі́е, со слеза́ми сѣ́емы, весе́лїемъ и҆ ра́достїю
ѻ҆би́лїѧ на нб҃сѣ́хъ собра́шасѧ.

=Бг҃оро́диченъ:=

~Оу҆дивле́на и҆́стиннѡ бл҃года́ть твоѧ̀ показа́сѧ, пречⷭ҇таѧ, пресла́внѡ
дѣ́йствꙋющи си̑лы и҆ чꙋдеса̀ по все́й землѝ.

=Пѣ́снь ѕ҃. І҆рмо́съ:=

~Пожрꙋ́ ти со гла́сомъ хвале́нїѧ, гдⷭ҇и, цр҃ковь вопїе́тъ тѝ, ѿ бѣсо́вскїѧ
кро́ве ѡ҆чи́щшисѧ, ра́ди ми́лости ѿ ре́бръ твои́хъ и҆сте́кшею кро́вїю.

~Ꙗ҆́вльшейсѧ невече́рнѣй зарѝ хрⷭ҇та̀ бг҃а на́шегѡ въ дꙋшѝ пелагі́и, тмы̀
кнѧ́зь ѿгна́нъ бы́сть: и҆ всели́сѧ дх҃а благода́ть, и҆ вѣ́ра є҆гѡ̀.

~Дре́вле ᲂу҆ловле́ннаѧ ѕмі́емъ, сѣ́ть є҆мꙋ̀ показа́сѧ, си́лꙋ є҆гѡ̀ ѡ҆бдержа́щи,
и҆ попира́ющи тогѡ̀ лꙋка́вствїе си́лою бж҃їею.

~Жениха̀ хрⷭ҇та̀ возлюби́вши и҆ бг҃а, добродѣ́тельми ᲂу҆краси́ласѧ є҆сѝ, и҆
ᲂу҆пещре́на трꙋды̑ бжⷭ҇твенными, черто́га є҆гѡ̀, пелагі́е, сподо́биласѧ є҆сѝ.

=Бг҃оро́диченъ:=

~Ви́дѣти, бцⷣе, сла́вꙋ твою̀ неизрече́ннꙋю дре́вле возжелѣ́ша бжⷭ҇твеннїи
прⷪ҇ро́цы всѝ: но напослѣ́докъ на́мъ ꙗ҆ви́ласѧ є҆сѝ лю́бѧщымъ тѧ̀, всѣ́хъ
пребо́льши.

=Конда́къ, гла́съ в҃. Подо́бенъ:= ~Вы́шнихъ и҆щѧ̀:

~Тѣ́ло твоѐ поста́ми и҆знꙋри́вши, бдѣ́нными моли́твами творца̀ ᲂу҆моли́ла є҆сѝ
ѡ҆ дѣѧ́нїихъ твои́хъ, ꙗ҆́кѡ да прїи́меши соверше́нное ѡ҆ставле́нїе: є҆́же и҆
ѡ҆брѣла̀ є҆сѝ ма́ти ꙗ҆́вѣ, пꙋ́ть покаѧ́нїѧ показа́вши. <<163>>

=І҆́косъ:=

~Є҆ли́цы въ житїѝ во грѣсѣ́хъ ѡ҆скверни́стесѧ, прїиди́те со мно́ю, и҆
потща́вшесѧ поревнꙋ́имъ покаѧ́нїю, слеза́мъ и҆ подвигѡ́мъ прпⷣбныѧ ма́тере
на́шеѧ пелагі́и: да вско́рѣ ѿ бг҃а проще́нїе прїи́мемъ, ꙗ҆́коже блаже́ннаѧ, є҆щѐ
жива̀ сꙋ́щи, скве́рнꙋ ѿмы̀ грѣха̀, и҆ прїѧ́тъ ѿ бг҃а соверше́нное проще́нїе,
пꙋ́ть покаѧ́нїѧ показа́вши.

=Пѣ́снь з҃. І҆рмо́съ:=

~Въ пещѝ а҆враа́мстїи ѻ҆́троцы персі́дстѣй, любо́вїю благоче́стїѧ па́че,
не́жели пла́менемъ ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ сла́вы
твоеѧ̀, гдⷭ҇и.

~Пꙋчи́на показа́ласѧ є҆сѝ бжⷭ҇твенныхъ и҆справле́нїй ты̀ и҆́стиннѡ, всю̀
вра́жїю погрꙋзи́вши въ не́й крѣ́пость. тѣ́мъ воспѣва́ла є҆сѝ: бл҃гослове́нъ є҆сѝ
въ хра́мѣ сла́вы твоеѧ̀, гдⷭ҇и.

~Въ пещѝ воздержа́нїѧ тѣ́ло и҆ дꙋ́шꙋ, бжⷭ҇твеннѡ ꙗ҆́кѡ зла́то чи́сто
и҆звари́вши, и҆ пе́рвꙋю добро́тꙋ показа́ла є҆сѝ, свѣтлѣ́йшꙋ, честна́ѧ пелагі́е,
кра́йнимъ воздержа́нїемъ.

~Ба́нею бжⷭ҇твенною совле́кшисѧ ты̀ и҆́стиннѡ пе́рвагѡ ѡ҆дѣѧ́нїѧ страсте́й, и҆
тлѣ́ющагѡ тѧ̀ человѣ́ка, въ но́ваго же, сла́внаѧ, ѡ҆дѣ́ѧсѧ, хрⷭ҇тꙋ̀
соѡбразꙋ́ющисѧ.

=Бг҃оро́диченъ:=

~На прⷭ҇то́лѣ ѻ҆ч҃естѣмъ сѣдѧ́й сло́во бж҃їе, стра́ннѡ въ тѧ̀ всели́сѧ и҆
стра́шнѡ, бцⷣе, и҆ возведѐ на́ше смѣше́нїе, въ себѣ̀ возвы́сивъ, ꙗ҆́кѡ
бл҃гоꙋтро́бенъ.

=Пѣ́снь и҃. І҆рмо́съ:=

~Рꙋ́цѣ распросте́ръ данїи́лъ, львѡ́въ зїѧ̑нїѧ въ ро́вѣ затчѐ, ѻ҆́гненнꙋю же
си́лꙋ ᲂу҆гаси́ша, добродѣ́телїю препоѧ́савшесѧ, благоче́стїѧ рачи́тели ѻ҆́троцы,
взыва́юще: бл҃гослови́те, всѧ̑ дѣла̀ гдⷭ҇нѧ, гдⷭ҇а.

~Свѣ́тѧтсѧ лꙋчы̀ свѣ́тлѡ чꙋде́съ твои́хъ ꙗ҆́коже со́лнце, <<164>> и҆ житїѧ̀
твоегѡ̀ всю̀ ꙗ҆влѧ́ютъ свѣ́тлость, и҆ сїѧ́ющꙋю въ тебѣ̀ бжⷭ҇твеннꙋю вѣ́рꙋ, и҆
вопїю́тъ: всѧ̑ дѣла̀ гдⷭ҇нѧ гдⷭ҇а по́йте, и҆ превозноси́те є҆го̀ во вѣ́ки.

~Неразрѣши́мымъ сою́зомъ ко хрⷭ҇тꙋ̀ вѣ́рнѡ привѧза́вшисѧ, прилѣпи́ласѧ є҆сѝ къ
немꙋ̀, и҆ неѿлꙋ́чна пребыла̀ є҆сѝ є҆дине́нїемъ любвѐ є҆гѡ̀: є҆мꙋ́же сочлени́ласѧ
є҆сѝ мы́сленнѡ, вѣ́рою є҆гѡ̀, пелагі́е, неразлꙋ́чнѣ томꙋ̀ пребы́вши.

~Ра́зꙋмъ прїе́мши и҆́стинный въ се́рдцы твое́мъ, ꙗ҆́вѣ дꙋ́хомъ ѡ҆ста́вила є҆сѝ
всю̀ жите́йскꙋю сꙋетꙋ̀: тѣ́мъ ᲂу҆диви́ла є҆сѝ земны̑ѧ внеза́пнымъ, честна́ѧ,
преложе́нїемъ, и҆ нб҃са̀ весе́лїѧ и҆спо́лнила є҆сѝ.

=Бг҃оро́диченъ:=

~Пою́тъ, пречⷭ҇таѧ дв҃о, вели̑чїѧ твоѧ̑ ᲂу҆́мнаѧ вѡ́инства, проповѣ́дꙋютъ всѝ
патрїа́рси и҆ прⷪ҇ро́цы ꙗ҆́снѡ со а҆пⷭ҇лы, та́кожде и҆ мꙋ́чєникъ ли́цы, и҆
прпⷣбныхъ всѐ мно́жество: съ ни́миже покланѧ́емсѧ тебѣ̀.

=Пѣ́снь ѳ҃. І҆рмо́съ:=

~Ка́мень нерꙋкосѣ́чный ѿ несѣко́мыѧ горы̀ тебє̀, дв҃о, краеꙋго́льный ѿсѣче́сѧ,
хрⷭ҇то́съ, совокꙋпи́вый разстоѧ̑щаѧсѧ є҆стєства̀: тѣ́мъ веселѧ́щесѧ, тѧ̀, бцⷣе,
велича́емъ.

~Ви́дѣти восхотѣ́ла є҆сѝ и҆́стиннѡ рачи́телѧ хрⷭ҇та̀ добро́тꙋ, є҆гѡ́же ра́ди
распѧ́ласѧ є҆сѝ мі́рꙋ, и҆ кра́сный цвѣ́тъ тѣле́сный, прпⷣбнаѧ, и҆зсꙋши́ла є҆сѝ,
и҆ жите́йскꙋю возненави́дѣла є҆сѝ любо́вь.

~Всю̀ тѣле́снꙋю тѧ́гость ѿло́жши, пелагі́е, воздержа́нїемъ и҆ болѣ́зньми, къ
нбⷭ҇нымъ ѻ҆би́телємъ востекла̀ є҆сѝ: въ ни́хже люби́мыѧ тебѣ̀ наслажда́ешисѧ
добро́ты, сла́внаѧ.

~Ны́нѣ тебѐ почита́ющихъ любо́вїю всѣ́хъ, прпⷣбнаѧ, назира́еши, и҆ лѣ́тнюю
соверша́ющихъ твою̀ па́мѧть сїю̀: моли́сѧ творцꙋ̀ и҆ созда́телю твоемꙋ̀,
прича́стникѡмъ бы́ти и҆ на́мъ сла́вы є҆гѡ̀.

=Бг҃оро́диченъ:=

~Пою̀ твою̀ бл҃года́ть, дв҃о, велича́ю сла́вꙋ твою̀: ты́ <<165>> бо
просвѣще́нїе дꙋшѝ моеѧ̀ є҆сѝ и҆́стиннѡ, и҆ ᲂу҆тѣше́нїе, и҆ ско́раѧ помо́щница,
и҆ спасе́нїе и҆ защище́нїе.

