<<560>>

=Мѣ́сѧца тогѡ́же въ л҃а-й де́нь.=

=Ст҃ы́хъ а҆пⷭ҇тѡлъ, стахѵ́а, а҆мплі́а, и҆ и҆̀же съ ни́ми:=

=И҆ ст҃а́гѡ мч҃ника є҆пїма́ха.=

=На= ~Гдⷭ҇и, воззва́хъ, =стїхи̑ры а҆пⷭ҇лѡвъ, гла́съ а҃. Поⷣ:= ~Всехва́льнїи
мч҃ницы:

~Во всю̀ протечѐ зе́млю ꙳ ва́ше спаси́тельное ꙳ вѣща́нїе, гдⷭ҇ни а҆пⷭ҇ли, ꙳
сїѧ́нїемъ бл҃года́ти ꙳ ѡ҆зарѧ́ющее всѣ́хъ сердца̀, сла́внїи, ꙳ и҆ разорѧ́ющее
пре́лести ѡ҆мраче́нїе. ꙳ тѣ́мже моли́тесѧ, ꙳ дарова́ти дꙋша́мъ на́шымъ ꙳ ми́ръ
и҆ ве́лїю ми́лость.

~Стахѵ́й всебл҃же́нный, хрⷭ҇то́въ проповѣ́дникъ и҆ а҆пⷭ҇лъ, и҆ а҆пе́ллїй
чꙋ́дный, ꙳ и҆ а҆рїстовꙋ́лъ, ᲂу҆рва́нъ, а҆мплі́й, и҆ бжⷭ҇твенный наркі́ссъ, ꙳
трⷪ҇цꙋ всест҃ꙋ́ю проповѣ́давше, ꙳ ꙗ҆зы́ки просвѣти́ша ꙳ и҆ ѿ рабо́ты и҆зба́виша,
꙳ ꙗ҆̀же вѣ́рою всѝ ᲂу҆блажи́мъ.

~Свѣти́льницы хрⷭ҇тѡ́вы пресвѣ́тлїи, ꙳ сосꙋ́ди чистѣ́йшїи, ꙳ всю̀ зарю̀ дх҃а
вѣ́рою вмѣсти́вше, ꙳ цр҃ко́внїи столпѝ: ꙳ нб҃са̀ пресла̑внаѧ, ꙳ сла́вꙋ бж҃їю
повѣ́дающе. ꙳ того̀ моли́те, ꙳ дарова́ти дꙋша́мъ на́шымъ ꙳ ми́ръ и҆ ве́лїю
ми́лость.

=И҆́ны стїхи̑ры, мч҃ника, гла́съ д҃. Подо́бенъ:= ~Ꙗ҆́кѡ до́блѧ:

~Дохнове́нїемъ дх҃а ст҃а́гѡ, є҆пїма́ше, ꙳ жили́ще ꙗ҆ви́лсѧ є҆сѝ ꙳ бжⷭ҇твенно,
сла́вне, ꙳ и҆ ѿ негѡ̀ дѣ́йство прїе́мъ врачева́нїй, ꙳ болѧ́щымъ бога́тнѡ
здра́вїе подава́еши, ꙳ при́снѡ зовꙋ́щымъ: ꙳ і҆и҃се жизнода́вче, ꙳ ты̀ є҆сѝ
весе́лїе же и҆ сла́ва ꙳ твои́хъ мч҃никѡвъ и҆ похвала̀.

~Дерзнове́нїемъ проповѣ́далъ є҆сѝ ꙳ и҆́стинꙋ, сла́вне, ꙳ ꙗ҆́кѡ хрⷭ҇то́въ во́инъ
зако́ннѣйшїй, ꙳ не ᲂу҆боѧ́всѧ сꙋдѧ́щагѡ ꙗ҆́рости ѕвѣ́рскїѧ, поклоне́нїе богѡ́мъ
не сꙋ́щымъ <<561>> повелѣ́вша, ꙳ є҆го́же посрами́лъ є҆сѝ, ꙳ бг҃одохнове́нными
твои́ми словесы̀, страстоте́рпче, ꙳ и҆ проповѣ́далъ є҆сѝ всѣ̑мъ сꙋ́щаго ꙳ надъ
всѣ́ми бг҃а на́шего.

~Ꙗ҆́кѡ кра́сны но́ги твоѧ̑, ꙳ мꙋче́нїѧ ᲂу҆краси́шасѧ, ꙳ пꙋ́ть проитѝ
невозвра́тнѡ. ꙳ и҆ ᲂу҆́бѡ сконча́въ тече́нїе твоѐ, ꙳ вѣ́рꙋ соблю́лъ є҆сѝ, ꙳ и҆
вѣне́цъ ѿ рꙋкѝ влⷣчни прїѧ́лъ є҆сѝ, ꙳ є҆го́же молѝ, ѿ тлѝ и҆ бѣ́дъ и҆зба́витисѧ
꙳ вѣ́рою творѧ́щымъ ꙳ пречестнꙋ́ю па́мѧть твою̀.

=Сла́ва, и҆ ны́нѣ, бг҃оро́диченъ. Подо́бенъ то́йже.=

~Въ зе́млю низве́рженъ бы́хъ, ꙳ грѣхи̑ ᲂу҆мертви́хсѧ, дꙋше́вными страстьмѝ и҆
тѣле́сными: ꙳ тѣ́мже тмо́ю покрыва́юсѧ ѿча́ѧнїѧ. ꙳ но воздви́гни мѧ̀ ны́нѣ, ꙳ къ
жи́зни нетлѣ́ннѣй наставлѧ́ющи мѧ̀, ꙳ и҆ вы́шнемꙋ ѻ҆те́чествꙋ, ꙳ и҆дѣ́же гла́съ
чи́стъ пра́зднꙋющихъ, ꙳ прест҃а́ѧ бг҃оневѣ́сто.

=Крⷭ҇тобг҃оро́диченъ:=

~А҆́гнца и҆ па́стырѧ тѧ̀ ꙳ на дре́вѣ ꙗ҆́кѡ ви́дѣ, ꙳ а҆́гница ро́ждшаѧ рыда́ше,
и҆ мт҃рски тѝ вѣща́ше. ꙳ сн҃е возжелѣ́нне, ꙳ ка́кѡ на дре́вѣ крⷭ҇тнѣмъ повѣ́шенъ
є҆сѝ, долготерпѣли́ве; ꙳ ка́кѡ рꙋ́цѣ и҆ но́зѣ твоѝ, сло́ве,꙳ пригвозди́шасѧ ѿ
беззако́нныхъ, ꙳ и҆ кро́вь твою̀ и҆злїѧ́лъ є҆сѝ, влⷣко;

=Тропа́рь, гла́съ г҃:=

~А҆пⷭ҇ли, ст҃і́и, моли́те ми́лостиваго бг҃а, да прегрѣше́нїй ѡ҆ставле́нїе
пода́стъ дꙋша́мъ на́шымъ.

=Сла́ва, мч҃никꙋ гла́съ д҃.=

~Мꙋ́ченикъ тво́й, гдⷭ҇и, є҆пїма́хъ, во страда́нїи свое́мъ вѣне́цъ прїѧ́тъ
нетлѣ́нный ѿ тебє̀, бг҃а на́шегѡ: и҆мѣ́ѧй бо крѣ́пость твою̀, мꙋчи́телей
низложѝ, сокрꙋшѝ и҆ де́мѡнѡвъ немѡщны́ѧ де́рзѡсти. тогѡ̀ моли́твами сп҃сѝ дꙋ́шы
на́шѧ.

=И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.= <<562>>

=На ᲂу҆́трени є҆ди́нъ канѡ́нъ ѻ҆ктѡ́иха. И҆ ст҃ы́хъ два̀.=

=Канѡ́нъ а҆пⷭ҇лѡвъ, є҆гѡ́же краегране́сїе:= ~Вѣ́рнѡ восхвалю̀ бж҃їѧ слꙋги̑.
=І҆ѡ́сифъ.=

=Гла́съ а҃. Пѣ́снь а҃. І҆рмо́съ:=

~Твоѧ̀ побѣди́тельнаѧ десни́ца бг҃олѣ́пнѡ въ крѣ́пости просла́висѧ: та́ бо,
безсме́ртне, ꙗ҆́кѡ всемогꙋ́щаѧ, проти̑вныѧ сотрѐ, і҆и҃льтѧнѡмъ пꙋ́ть глꙋбины̀
новосодѣ́лавшаѧ.

~Вѣ́рою почита́ющыѧ ва́шꙋ, свѧще́ннїи благоглаго́ливїи, па́мѧть, и҆
торжествꙋ́ющыѧ ра́достнѡ, страсте́й мглы̀ и҆зба́вите, и҆ вѣ́чныѧ ра́дости
прича́стники содѣ́лайте.

~Стопа́мъ послѣ́дꙋюще хрⷭ҇та̀, воплоще́ннагѡ за милосе́рдїе, пребога́тїи, сегѡ́
же повелѣ́нїємъ бг҃онача́льнымъ слꙋжа́ще, ꙗ҆ви́стесѧ всѣ́хъ заблꙋ́ждшихъ
наста́вницы къ благоче́стїю.

~Стахѵ́а и҆ а҆мплі́а мꙋ́драго, и҆ ᲂу҆рва́на, а҆пе́ллїа же и҆ наркі́сса, и҆
а҆рїстовꙋ́ла, хрⷭ҇то́вы ᲂу҆ч҃никѝ бы́вшыѧ, вѣ́рою соше́дшесѧ, до́лжнѡ
ᲂу҆блажи́мъ.

=Бг҃оро́диченъ:=

~Ꙗ҆́вственнꙋю го́рꙋ бж҃їю, кївѡ́тъ ст҃ы́й и҆ трапе́зꙋ, ста́мнꙋ же всезлатꙋ́ю,
чи́стꙋю і҆и҃совꙋ пала́тꙋ, бл҃гослове́ннꙋю въ жена́хъ ᲂу҆блажи́мъ.

=И҆́нъ канѡ́нъ мч҃ника.=

=Гла́съ д҃. Пѣ́снь а҃. І҆рмо́съ:=

~Воспою̀ тебѣ̀, гдⷭ҇и бж҃е мо́й, ꙗ҆́кѡ и҆зве́лъ є҆сѝ лю́ди и҆зъ рабо́ты
є҆гѵ́петскїѧ, покры́лъ же є҆сѝ колесни̑цы фараѡ́новы и҆ си́лꙋ.

~Воспою̀ тебѣ̀, гдⷭ҇и бж҃е мо́й, ꙗ҆́кѡ показа́лъ є҆сѝ на́мъ па́мѧть мч҃ника,
ѡ҆зарѧ́ющꙋ всѧ́чєскаѧ, ꙗ҆́кѡ є҆ди́нъ многоми́лостивъ.

~Воспою̀ тебѣ̀, гдⷭ҇и бж҃е мо́й, ꙗ҆́кѡ непобѣди́ма твоего̀ показа́лъ є҆сѝ
мч҃ника, побо́рника въ мч҃ницѣхъ на безбо́жїе. <<563>>

~Воспою̀ тебѣ̀, гдⷭ҇и бж҃е мо́й, ꙗ҆́кѡ дарова̑нїи бжⷭ҇твенными твоего̀
страда́льца ᲂу҆краси́лъ є҆сѝ, є҆пїма́ха, и҆ че́стїю вѣнча́лъ є҆сѝ.

=Бг҃оро́диченъ:=

~Воспою̀ тебѣ̀, гдⷭ҇и бж҃е мо́й, ꙗ҆́кѡ безсѣ́меннѡ и҆зъ ᲂу҆тро́бы дв҃ы роди́лсѧ
є҆сѝ, є҆ѧ́же ра́ди и҆ спаса́еши всѧ̑, ꙗ҆́кѡ є҆ди́нъ многоми́лостивъ.

=Пѣ́снь г҃. І҆рмо́съ:=

~Є҆ди́не вѣ́дый человѣ́ческагѡ сꙋщества̀ не́мощь, и҆ ми́лостивнѡ въ нѐ
воѡбра́жсѧ, препоѧ́ши мѧ̀ съ высоты̀ си́лою, є҆́же вопи́ти тебѣ̀, ст҃ы́й:
ѡ҆дꙋшевле́нный хра́ме, неизрече́нныѧ сла́вы твоеѧ̀, чл҃вѣколю́бче.

~Ꙗ҆́кѡ кла́съ многопло́денъ, мꙋ́дре, ꙗ҆ви́лсѧ є҆сѝ, сло́вомъ зна́нїѧ, гла́домъ
та́ющыѧ вѣ́ры, пита́ѧ, стахѵ́е бг҃обл҃же́нне, и҆ пи́щи лꙋ́чшїѧ прича́стники
бл҃года́тїю содѣ́лавъ, си́лою дх҃а.

~Мре́жею ѧ҆зы́ка, благоесте́ственнѡ взе́мъ, ᲂу҆лови́лъ є҆сѝ и҆зъ глꙋбины̀
ле́сти, а҆пⷭ҇толе, и҆ прине́слъ є҆сѝ бжⷭ҇твеннѡ пи́щꙋ, прише́дшемꙋ, наркі́ссе,
спастѝ заблꙋ́ждшаго, цр҃ю̀ и҆ влⷣцѣ тва́ри.

~Поте́клъ є҆сѝ, ꙗ҆́коже ѕвѣзда̀ ѿ восто́ка, ᲂу҆стреми́всѧ, и҆ вретані̑йскїѧ
гра́ды пости́глъ є҆сѝ, хрⷭ҇то́во проповѣ́дꙋѧ є҆ѵⷢ҇лїе, и҆ просвѣща́ѧ
бл҃года́тїю, блаже́нне а҆рїстовꙋ́ле, вѣ́рнѡ прїе́млющыѧ сло́во твоѐ.

=Бг҃оро́диченъ:=

~Черто́гъ свѣтоно́сенъ хрⷭ҇то́въ, и҆ прⷭ҇то́лъ высоча́йшїй, бг҃ороди́тельнице,
ꙗ҆ви́ласѧ є҆сѝ, всенепоро́чнаѧ: въ тебѣ́ бо є҆ди́нъ почи́въ, на́шѧ ѿѧ́тъ трꙋды̀,
и҆ бꙋ́дꙋщꙋю достѡ́йнымъ ᲂу҆гото́ва ѡ҆сла́бꙋ.

=И҆́нъ. І҆рмо́съ:=

~Лꙋ́къ си́льныхъ и҆знемо́же, и҆ немощствꙋ́ющїи препоѧ́сашасѧ си́лою: сегѡ̀
ра́ди ᲂу҆тверди́сѧ въ гдⷭ҇ѣ се́рдце моѐ. <<564>>

~Сꙋровство̀ нечести́выхъ ѡ҆мрачи́лъ є҆́сть, всехва́льнымъ крⷭ҇то́мъ хвалѧ́сѧ,
непобѣди́мый вѣнцено́сецъ хрⷭ҇то́въ, мч҃никъ є҆пїма́хъ.

~Сла́вꙋ презрѣ́въ привре́меннꙋю, и҆ къ подвигѡ́мъ совле́ксѧ, ра́довашесѧ
бг҃омꙋ́дрый и҆ наслѣ́дникъ хрⷭ҇то́въ, мч҃никъ є҆пїма́хъ.

=Бг҃оро́диченъ:=

~Ра́дꙋйсѧ, мт҃и приснодв҃о, бг҃а сло́ва во чре́вѣ твое́мъ вмѣсти́вшаѧ, и҆
ро́ждшаѧ воплоще́ннаго, ꙗ҆́кѡ бг҃а кꙋ́пнѡ и҆ чл҃вѣ́ка.

=Сѣда́ленъ а҆пⷭ҇толѡвъ, гла́съ а҃. Подо́бенъ:= ~Гро́бъ тво́й, сп҃се:

~Протечѐ зе́млю честно́е ва́ше вѣща́нїе, просвѣща́ющее дꙋ́шы невѣ́рныхъ
человѣ̑къ, а҆пⷭ҇ли сла́внїи, свѧще́нными ходата̑йствы ва́шими. тѣ́мъ дне́сь
ра́достнѡ соверша́емъ всечестнꙋ́ю и҆ свѣтоза́рнꙋю ва́шꙋ па́мѧть, вѣ́рнѡ
веселѧ́щесѧ.

=Сла́ва, мч҃ника, гла́съ г҃. Подо́бенъ:= ~Бжⷭ҇твенныѧ вѣ́ры:

~Сто́лпъ ѡ҆дꙋшевле́нъ, и҆́стины свидѣ́тель бы́лъ є҆сѝ во страда́нїи, неви̑димыѧ
врагѝ побѣди́въ, ви́димыми мꙋчи́тєли, всеизрѧ́дне, ѿ хрⷭ҇та̀ вѣне́цъ прїе́мъ.
тѣ́мже зове́мъ тѝ: не преста́й молѧ́сѧ, сла́вне, дарова́ти на́мъ ве́лїю
ми́лость.

=И҆ ны́нѣ, бг҃оро́диченъ:=

~Бжⷭ҇твеннагѡ є҆стества̀ не ѿлꙋчи́всѧ, пло́ть бы́въ во чре́вѣ твое́мъ: но бг҃ъ
вочеловѣ́чивсѧ и҆ пребы́сть, и҆́же по ржⷭ҇твѣ̀ мт҃рь тѧ̀ дв҃ꙋ, ꙗ҆́кѡ пре́жде
ржⷭ҇тва̀, сохрани́въ всенепоро́чнꙋю, є҆ди́нъ гдⷭ҇ь: того̀ прилѣ́жнѡ молѝ,
дарова́ти на́мъ ве́лїю ми́лость.

=Крⷭ҇тобг҃оро́диченъ:=

~Нескве́рнаѧ а҆́гница сло́ва, нетлѣ́ннаѧ дв҃а мт҃и, на крⷭ҇тѣ̀ зрѧ́щи
повѣ́шена, и҆зъ неѧ̀ безъ болѣ́зни прозѧ́бшаго, мт҃рски подо́бнѡ рыда́ющи,
вопїѧ́ше: ᲂу҆вы̀ мнѣ̀, <<564>> ча́до моѐ, ка́кѡ стра́ждеши во́лею, хотѧ̀
и҆зба́вити ѿ страсте́й безче́стїѧ человѣ́ка;

=Пѣ́снь д҃. І҆рмо́съ:=

~Го́рꙋ тѧ̀, бл҃года́тїю бж҃їею приѡсѣне́ннꙋю, прозорли́выма а҆ввакꙋ́мъ
ᲂу҆смотри́въ ѻ҆чи́ма, и҆зъ тебє̀ и҆зы́ти і҆и҃левꙋ провозглаша́ше ст҃о́мꙋ, во
спасе́нїе на́ше и҆ ѡ҆бновле́нїе.

~Ѡ҆блиста́въ на землѝ пра́вды со́лнце, ꙗ҆́коже лꙋчѝ та́инствєнныѧ происпꙋстѝ
ꙗ҆́вѣ, стахѵ́а же и҆ наркі́сса, ᲂу҆рва́на и҆ а҆мплі́а, а҆рїстовꙋ́ла и҆
а҆пе́ллїа, сꙋ́щихъ во тмѣ̀ просвѣща́ющыѧ.

~Крѣ́постїю бжⷭ҇твеннагѡ ᲂу҆крѣплѧ́емь дх҃а, живꙋ́щыѧ во тмѣ̀, сы́ны показа́лъ
є҆сѝ свѣ́та, а҆мплі́е а҆пⷭ҇ле, соверша́ѧ чꙋде́съ дѣла̀ пресла̑внаѧ, и҆
ᲂу҆пражднѧ́ѧ де́мѡнѡвъ полкѝ.

~Во́дъ бжⷭ҇твенныхъ и҆спо́лненъ, поте́клъ є҆сѝ ꙗ҆́коже стрꙋѧ̀, ᲂу҆рва́не,
спаси́тельнаѧ, гѡ́рькїѧ и҆ непи̑тныѧ во́ды ѿгонѧ́ѧ, и҆ напаѧ́ѧ бл҃года́тїю,
благоче́ствꙋющихъ, преблаже́нне, полнотꙋ̀.

=Бг҃оро́диченъ:=

~Ꙗ҆ви́ласѧ є҆сѝ а҆́гг҃лѡвъ преимꙋ́щи, влⷣчце: ѻ҆́нымъ бо стра́шнаго во
ᲂу҆тро́бѣ несказа́ннѡ вмѣсти́ти сподо́биласѧ є҆сѝ, и҆ на рꙋка́хъ носи́ти,
ꙗ҆́коже млⷣнца, дне́й же и҆ лѣ́тъ дре́внѣйша.

=И҆́нъ. І҆рмо́съ:=

~Твоегѡ̀ на землѝ ꙗ҆вле́нїѧ, хрⷭ҇тѐ бж҃е проповѣ́даѧ проро́къ прише́ствїе, съ
весе́лїемъ вопїѧ́ше: сла́ва си́лѣ твое́й, гдⷭ҇и.

~Безбо́жныхъ неради́въ преще́нїѧ, къ по́двигѡмъ ѡ҆полчи́сѧ, дерзнове́ннѡ вопїѧ̀
благосла́вный є҆пїма́хъ: сла́ва си́лѣ твое́й, гдⷭ҇и.

=Два́жды.=

~Земна̑ѧ ѡ҆плева́въ, сме́ртїю црⷭ҇тво наслѣ́дова сла́вный є҆пїма́хъ, вѣ́рнѡ
вопїѧ̀: сла́ва си́лѣ твое́й, гдⷭ҇и.

=Бг҃оро́диченъ:=

~И҆́же со ѻ҆ц҃е́мъ и҆ дх҃омъ славосло́вимагѡ въ <<566>> вы́шнихъ,
добропобѣ́дный є҆пїма́хъ на три́знищи гдⷭ҇а всѣ̑мъ невѣ́дꙋщымъ проповѣ́да.

=Пѣ́снь є҃. І҆рмо́съ:=

~Просвѣти́вый сїѧ́нїемъ прише́ствїѧ твоегѡ̀, хрⷭ҇тѐ, и҆ ѡ҆свѣти́вый крⷭ҇то́мъ
твои́мъ мі́ра концы̀, сердца̀ просвѣтѝ, свѣ́томъ твоегѡ̀ бг҃оразꙋ́мїѧ,
правосла́внѡ пою́щихъ тѧ̀.

~Па́стырѧ до́брагѡ бг҃оизбра̑нныѧ ѻ҆́вцы, посредѝ волкѡ́въ ѿ негѡ̀ ꙗ҆́вѣ
по́слани бы́ша, сїѧ̑ ᲂу҆кроща́юще и҆ приводѧ́ще ко ѡ҆гра́дѣ мы́сленнѣй вѣ́рою.

~Вели́кїй тѧ̀ а҆ндре́й вѷзанті́и поста́ви є҆пі́скопа, и҆̀же та́мѡ вѣ́рнѡ
пла́вающыѧ, стахѵ́е свѧще́ннѣйше, и҆ ᲂу҆правлѧ́ющаго къ приста́нищємъ ти̑химъ,
бжⷭ҇твенною бл҃года́тїю.

~Ꙗ҆́коже многоцѣ́ненъ ка́мень тѧ̀ и҆мѧ́ше краеꙋго́льный и҆раклі́йскаѧ честна́ѧ
це́рковь, ᲂу҆крѣплѧ́юща, а҆пе́ллїе бл҃же́нне, сїю̀ сло́вомъ и҆́стины. тѣ́мъ
досто́йнѡ почита́емъ тѧ̀.

=Бг҃оро́диченъ:=

~Зачала̀ є҆сѝ па́че сло́ва сло́во, и҆ родила̀ є҆сѝ, всепѣ́таѧ, є҆го́же ѻ҆ц҃ъ
и҆зъ чре́ва родѝ пре́жде вѣкѡ́въ, чⷭ҇таѧ. тѣ́мже, ꙗ҆́кѡ сегѡ̀ мт҃рь, тѧ̀ до́лжнѡ
ᲂу҆блажа́емъ.

=И҆́нъ. І҆рмо́съ:=

~Просвѣще́нїе твоѐ, гдⷭ҇и, низпослѝ на́мъ, и҆ ѿ мглы̀ прегрѣше́нїй разрѣши́ ны,
бл҃же, тво́й ми́ръ да́рꙋѧй.

~Защити́всѧ бл҃года́ти ѻ҆рꙋ́жїемъ крⷭ҇та̀, нечести̑вымъ вопїѧ́ше мч҃никъ: ме́чь
же и҆ ѻ҆́гнь не ѿсѣче́тъ мѧ̀ хрⷭ҇то́вы любвѐ.

~Благосла́вный є҆пїма́хъ сꙋди́щꙋ предстоѧ̀ беззако́ннꙋющихъ, вопїѧ́ше
благоде́рзостнѣ: землѝ и҆ нб҃сѐ бо́зи несотво́ршїи, нечести́вїи да поги́бнꙋтъ.

~Благосла́вный є҆пїма́хъ ѿ бг҃а вдохнꙋ́всѧ, ѻ҆ц҃а̀, сло́ва и҆ ст҃а́гѡ дх҃а во
є҆ди́номъ є҆стествѣ̀ невѣ́дꙋщымъ трⷪ҇цꙋ проповѣ́да. <<567>>

=Бг҃оро́диченъ:=

~Кто̀ и҆зрещѝ возмо́жетъ ржⷭ҇тва̀ твоегѡ̀, чⷭ҇таѧ, па́че сло́ва пресла́вный
ѻ҆́бразъ; є҆стество́мъ бо бг҃а воплоще́нна па́че сло́ва родила̀ є҆сѝ.

=Пѣ́снь ѕ҃. І҆рмо́съ:=

~Ѡ҆бы́де на́съ послѣ́днѧѧ бе́здна, нѣ́сть и҆збавлѧ́ѧй, вмѣни́хомсѧ ꙗ҆́кѡ ѻ҆́вцы
заколе́нїѧ, спасѝ лю́ди твоѧ̑, бж҃е на́шъ: ты́ бо крѣ́пость немощствꙋ́ющихъ и҆
и҆справле́нїе.

~Морѧ̀ ꙗ҆зы́кѡвъ возмꙋти́вше бжⷭ҇твенными восхождє́нїи, спасо́сте дре́вле въ
го́рцѣмъ мо́ри пото́пльшыѧсѧ, и҆ приведо́сте и҆зба́вителю спа́сшыѧсѧ,
бг҃обл҃же́ннїи.

~Ми́лости воли́телѧ бг҃а проповѣ́далъ є҆сѝ, и҆ ле́сти свободи́лъ є҆сѝ,
бжⷭ҇твенный наркі́ссе, дꙋ́шы благочести́выхъ, вели́кїй бы́въ а҆ѳи́нѧнъ
предсѣда́тель и҆ насади́тель садѡ́въ кра́сныхъ, бг҃облаже́нне.

~Бжⷭ҇твенный ᲂу҆рва́нъ, сло́во жизното́чное и҆ бл҃года́ть врачева́нїй
и҆сточи́въ, привлечѐ лю́ди къ просвѣще́нїю бж҃е́ственнагѡ ра́зꙋма, ꙗ҆́кѡ
подража́тель воплоти́вшагѡсѧ и҆ мі́ръ спа́сшагѡ.

=Бг҃оро́диченъ:=

~Пое́мъ тѧ̀, є҆́юже ѡ҆правди́хомсѧ, и҆̀же пе́рвѣе ѡ҆сꙋжде́ннїи, и҆
совокꙋпи́хомсѧ навеще́ствєннымъ слꙋжи́телємъ, и҆ раѧ̀ сподо́бихомсѧ, въ жена́хъ
бл҃гослове́ннаѧ бг҃ора́дованнаѧ.

=И҆́нъ. І҆рмо́съ:=

~Возопѝ, проѡбразꙋ́ѧ погребе́нїе тридне́вное, прⷪ҇ро́къ і҆ѡ́на, въ ки́тѣ
молѧ́сѧ: ѿ тлѝ и҆зба́ви мѧ̀, і҆и҃се, цр҃ю̀ си́лъ.

~Ѡ҆ста́ви ꙗ҆̀же въ мі́рѣ и҆ мі́ръ є҆пїма́хъ, и҆ тѣ́ло мꙋ́камъ мꙋ́жественнѡ
предадѐ за влⷣкꙋ, и҆ хрⷭ҇то́въ наслѣ́дникъ бы́сть.

~Оу҆празднѝ і҆́дѡлѡвъ ле́сть є҆пїма́хъ, и҆ сла́вы сподо́бисѧ и҆́стинныѧ,
прїе́мъ врачева́нїй благода́ть, ѿ ни́хже всѝ вѣ́рнїи почерпа́емъ. <<568>>

~Приѡбщи́всѧ хрⷭ҇то́вымъ стрⷭ҇те́мъ є҆пїма́хъ си́лою распе́ншагосѧ пло́тїю
хрⷭ҇та̀ бг҃а, и҆ вѣнцы̀ сла́вы ѿ негѡ̀, ꙗ҆́кѡ вѣ́ренъ, прїѧ́тъ.

=Бг҃оро́диченъ:=

~Молѝ ѡ҆ рабѣ́хъ твои́хъ, дв҃о бцⷣе, и҆зъ тебє̀ вопло́щшагосѧ бг҃а на́шего,
ꙗ҆́кѡ тѧ̀ и҆ є҆ди́нꙋ предста́тельницꙋ на́шꙋ вѣ́мы.

=Конда́къ, а҆пⷭ҇лѡвъ, гла́съ и҃. Подо́бенъ:= ~Ꙗ҆́кѡ нача́тки:

~Ꙗ҆́кѡ свѧщє́ннаѧ сокрѡ́вища всест҃а́гѡ дх҃а, и҆ сл҃нца сла́вы сїѧ̑нїѧ по
до́лгꙋ воспои́мъ, мꙋ̑дрыѧ а҆пⷭ҇лы, а҆пе́ллїа, ᲂу҆рва́на же и҆ а҆рїстовꙋ́ла,
а҆мплі́а, наркі́сса, и҆ стахѵ́а, ꙗ҆̀же бл҃года́ть собра̀ бг҃а на́шегѡ.

=Пѣ́снь з҃. І҆рмо́съ:=

~Тебѐ ᲂу҆́мнꙋю, бцⷣе, пе́щь, разсмотрѧ́емъ, вѣ́рнїи, ꙗ҆́коже бо ѻ҆́троки спасѐ
трѝ превозноси́мый, мі́ръ ѡ҆бновѝ во чре́вѣ твое́мъ всецѣ́лъ, хва́льный ѻ҆тцє́въ
бг҃ъ и҆ препросла́вленъ.

~Терпѣ́нїемъ напа́стей и҆зба́вистесѧ врага̀ и҆скꙋша́ющагѡ вы̀: тꙋ́чами же
сло́ва живо́тнагѡ, сла́внїи а҆пⷭ҇ли, ве́сь ᲂу҆гаси́сте пла́мень ле́сти, зовꙋ́ще:
хва́льный и҆ превозноси́мый ѻ҆тє́цъ на́шихъ бж҃е, бл҃гослове́нъ є҆сѝ.

~Пресвѣ́тлѡ и҆ и҆зрѧ́днѡ совѣща́лъ є҆сѝ, и҆ соверше́ннѡ твоѧ̑, а҆рїстовꙋ́ле,
ᲂу҆ченикѝ, бл҃же́нне, наказа́лъ є҆сѝ, ꙗ҆́кѡ ѵ҆поста́снꙋю мꙋ́дрость и҆мѣ́ѧ, тѧ̀
наказꙋ́ющꙋ хва́льнаго возвѣща́ти, ѻ҆тцє́въ бг҃а и҆ препросла́вленна.

~Вѣ́рныхъ свѧще́нное совокꙋпле́нїе, свѧще́ннѣйшими гла́сы блажи́тъ тѧ̀,
а҆пе́ллїе, кончи́нꙋ бо бл҃же́ннꙋ и҆мѣ́лъ є҆сѝ, житїе́ же а҆́гг҃льское, поѧ̀
всегда̀ хва́льнаго ѻ҆тцє́въ бг҃а и҆ препросла́вленна.

=Бг҃оро́диченъ:=

~И҆зба́ви ны̀ ѿ напа́стей и҆ скорбе́й и҆ печа́лей разли́чныхъ, и҆ ꙗ҆зы́кѡвъ
наше́ствїѧ, влⷣчце всепѣ́таѧ, ꙗ҆́кѡ да тѧ̀ <<569>> сла́вимъ, и҆ сн҃ꙋ твоемꙋ̀
взыва́емъ: хва́льный ѻ҆тє́цъ на́шихъ бж҃е, бл҃гослове́нъ є҆сѝ.

=И҆́нъ. І҆рмо́съ:=

~А҆враа́мстїи и҆ногда̀ въ вавѷлѡ́нѣ ѻ҆́троцы пе́щный пла́мень попра́ша,
пѣ́сньми взыва́юще: ѻ҆тє́цъ на́шихъ бж҃е, бл҃гослове́нъ є҆сѝ.

~Со ѻ҆гне́мъ ле́сть попира́ѧ мꙋ́жески, распе́ншемꙋсѧ добропобѣ́дный вопїѧ́ше
є҆пїма́хъ: ѻ҆тє́цъ на́шихъ бж҃е, бл҃гослове́нъ є҆сѝ.

~Не ᲂу҆боѧ́сѧ пла́мене, нижѐ ѕвѣре́й ди́вїихъ, нижѐ мꙋ́къ, непобѣди́мый
є҆пїма́хъ, зовы́й: ѻ҆тє́цъ на́шихъ бж҃е, бл҃гослове́нъ є҆сѝ.

~Со ѻ҆ц҃е́мъ, сло́ва и҆ всест҃а́го дх҃а не вѣ́дꙋщымъ є҆пїма́хъ проповѣ́дꙋѧ,
взыва́ше: ѻ҆тє́цъ на́шихъ бж҃е, бл҃гослове́нъ є҆сѝ.

=Бг҃оро́диченъ:=

~Неѡпа́льною кꙋпино́ю и҆ росода́тельною пе́щїю, ты̀ пронаписа́вшаѧсѧ, мт҃и
чⷭ҇таѧ, несказа́ннѡ бо родила̀ є҆сѝ воплоще́ннаго хрⷭ҇та̀ бг҃а, бл҃гослове́ннаѧ.

=Пѣ́снь и҃. І҆рмо́съ:=

~Въ пещѝ ѻ҆́троцы і҆и҃левы, ꙗ҆́коже въ горни́лѣ, добро́тою бл҃гоче́стїѧ чистѣ́е
зла́та блеща́хꙋсѧ, гл҃го́люще: бл҃гослови́те, всѧ̑ дѣла̀ гдⷭ҇нѧ, гдⷭ҇а, по́йте
и҆ превозноси́те во всѧ̑ вѣ́ки.

~Въ мі́рѣ, ꙗ҆́коже мо́лнїѧ, ꙗ҆ви́стесѧ бг҃ови́дцы, попалѧ́юще ᲂу҆́бѡ ле́сть,
пою́щыѧ же сы́ны днѐ показꙋ́юще, и҆ вопїю́щыѧ: благослови́те, всѧ̑ дѣла̀ гдⷭ҇нѧ,
гдⷭ҇а, по́йте, и҆ превозноси́те во всѧ̑ вѣ́ки.

~Сла́дкою со́лїю твои́хъ, а҆мплі́е, ᲂу҆че́нїй, ле́сти гни́лость ѡ҆чи́стилъ
є҆сѝ. тѣ́мже чтꙋ́ще тѧ̀ пое́мъ: благослови́те, всѧ̑ дѣла̀ гдⷭ҇нѧ, гдⷭ҇а, по́йте
и҆ превозноси́те во всѧ̑ вѣ́ки.

~Да пое́тсѧ стахѵ́й сла́вный, и҆ а҆мплі́й, а҆пе́ллїй же и҆ наркі́ссъ, ᲂу҆рва́нъ
же, и҆ всемꙋ́дрый, вопїѧ́й вѣ́рнѡ, <<570>> а҆рїстовꙋ́лъ: благослови́те всѧ̑
дѣла̀ гдⷭ҇нѧ, гдⷭ҇а, по́йте и҆ превозноси́те во всѧ̑ вѣ́ки.

=Бг҃оро́диченъ:=

~Тѧ̀ и҆ стѣ́нꙋ и҆ прибѣ́жище и҆ лѣ́ствицꙋ, къ высотѣ̀ преводѧ́щꙋ человѣ́чество,
всенепоро́чнаѧ чⷭ҇таѧ, вѣ́дѧще, зове́мъ: благослови́те, всѧ̑ дѣла̀ гдⷭ҇нѧ,
гдⷭ҇а, по́йте и҆ превозноси́те во всѧ̑ вѣ́ки.

=И҆́нъ. І҆рмо́съ:=

~Во ѻ҆́бразѣ а҆́гг҃ла ꙗ҆́вльшагѡсѧ въ пещѝ ѻ҆́гненнѣй пѣсносло́вцєвъ, хрⷭ҇та̀
бг҃а, по́йте ѻ҆́троцы, сщ҃е́нницы бл҃гослови́те, лю́дїе превозноси́те во всѧ̑
вѣ́ки.

~Побѣди́телѧ ле́сти показа́вшаго и҆ беззако́нныхъ мꙋже́й, вѣнцено́сца
є҆пїма́ха, по́йте ѻ҆́троцы, свѧще́нницы благослови́те, лю́дїе превозноси́те во
всѧ̑ вѣ́ки.

~Врача̀ страсте́й и҆ недꙋ́гѡвъ на́мъ дарова́вшаго лю́тыхъ, страстоно́сца
є҆пїма́ха, по́йте ѻ҆́троцы, свѧще́нницы благослови́те, лю́дїе превозноси́те
є҆го̀ во вѣ́ки.

~На землѝ па́мѧть є҆пїма́ха возвели́чившаго хрⷭ҇та̀, и҆ тѣ́мъ и҆сцѣли́вшаго
разли̑чныѧ недꙋ́ги, свѧще́ннїи по́йте, и҆ превозноси́те є҆го̀ во вѣ́ки.

=Бг҃оро́диченъ:=

~Неизрече́ннѡ и҆ безсѣ́меннѡ заче́ншꙋю, и҆ ро́ждшꙋю дв҃ꙋ хрⷭ҇та̀ бг҃а на́шего,
по́йте дѣ́ти, свѧще́нницы благослови́те, лю́дїе превозноси́те ю҆̀ во вѣ́ки.

=Пѣ́снь ѳ҃. І҆рмо́съ:=

~Ѻ҆́бразъ чи́стагѡ рождества̀ твоегѡ̀ ѻ҆гнепали́маѧ кꙋпина̀ показа̀
неѡпа́льнаѧ: и҆ ны́нѣ на на́съ напа́стей свирѣ́пѣющꙋю ᲂу҆гаси́ти, мо́лимсѧ,
пе́щь, да тѧ̀, бцⷣе, непреста́ннѡ велича́емъ.

~Да земны̑ѧ концы̀ и҆спо́лнєнныѧ пре́лести борца̀, и҆ напо́лнєнныѧ ѡ҆мраче́нїѧ
безбо́жїѧ, бла́гости свѣ́томъ ѡ҆зари́ши зна́нїѧ, твоѧ̑ спаси́тєльныѧ зари̑,
ще́дре, си̑мъ посла́лъ є҆сѝ. <<570>>

~Ꙗ҆ви́лсѧ є҆сѝ тезоиме́ннѡ, сла́вне, спаси́тельный кла́съ, пшени́цꙋ тре́бꙋющымъ
носѧ́щь, ᲂу҆твержде́нїе бг҃оразꙋ́мїѧ подаю́щꙋю и҆ гла́да ᲂу҆́мнагѡ и҆з̾има́ющꙋю,
вѣ́рою тѧ̀ и҆ любо́вїю, свѧщеннопроповѣ́дниче, пою́щымъ.

~Оу҆ста̀ бж҃їѧ бы́въ, ри́торѡвъ ѧ҆зы́ки неглагѡ́ливы показа́лъ є҆сѝ, и҆ и҆зъ
горта́ни вра́жїѧ, а҆рїстовꙋ́ле, и҆звле́клъ є҆сѝ дꙋ́шы, и҆ приве́лъ є҆сѝ гдⷭ҇ꙋ
спасе́ны, совершє́нны позна́нїемъ.

~Нб҃са̀ ᲂу҆́бѡ бы́ша бг҃ови̑дна живꙋ́щѧ, бж҃їи а҆пⷭ҇ли, и҆̀же на землѝ чи́стѡ
ва́съ чтꙋ́щыѧ, и҆ и҆́скреннѡ вы́нꙋ блажа́щыѧ, прича́стники вѣ́чныѧ сподо́бите
свѣ́тлости.

=Бг҃оро́диченъ:=

~Но́сиши всѧ̑ носѧ́щаго и҆ млеко́мъ пита́еши всѣ̑мъ пи́щꙋ подаю́щаго. ве́лїе и҆
стра́шно, є҆́же па́че ᲂу҆ма̀, твоѐ та́инство, кївѡ́те честна́гѡ свѧще́нїѧ, дв҃о
бцⷣе: тѣ́мъ тѧ̀ вѣ́рою ᲂу҆блажа́емъ.

=И҆́нъ. І҆рмо́съ:=

~Тѧ̀, невмѣсти́мое сло́во, во ᲂу҆тро́бꙋ вмѣсти́вшꙋю, нб҃съ простра́ннѣйшꙋю и҆
херꙋві́мѡвъ сла́внѣйшꙋю, бцⷣе чи́стаѧ, пѣ́сньми велича́емъ.

~Ты̀ ꙗ҆́кѡ возлюби́лъ є҆сѝ соверше́ннѡ и҆ ᲂу҆мре́ти за ᲂу҆ме́ршаго на́съ ра́ди
хрⷭ҇та̀. тѣ́мже ѿ негѡ̀ въ вы́шнихъ вво́инилсѧ є҆сѝ, мч҃ниче: є҆го́же со
ѻ҆ц҃е́мъ и҆ дх҃омъ пѣ́сньми велича́емъ.

~Ты̀ ꙗ҆́кѡ на землѝ сп҃са бг҃а и҆сповѣ́далъ є҆сѝ предъ нечести́выми мꙋчи́тєли
вѣ́рнѡ: ны́нѣ въ вы́шнихъ ѿ негѡ̀ предъ а҆́гг҃лы, свидѣ́телю є҆пїма́ше, и҆ ѿ
ѻ҆ц҃а̀ и҆ дх҃а сла́вою вѣнча́лсѧ є҆сѝ.

=Бг҃оро́диченъ:=

~Тѧ̀ свѣтоно́сный ѻ҆́блакъ, и҆ чⷭ҇тꙋю и҆ сла́внꙋю дв҃ꙋ, и҆ мт҃рь бж҃їю, мѡѷсе́ю
ꙗ҆́вльшꙋюсѧ та́инственнѡ на горѣ̀ сїна́йстѣй, неѡпали́мꙋю кꙋпинꙋ̀, въ пѣ́нїихъ
велича́емъ. <<572>>

=Свѣти́ленъ. Подо́бенъ:= ~Жєны̀ ᲂу҆слы́шите:

~Бжⷭ҇твенный а҆рїстовꙋ́лъ, и҆ стахѵ́й пребога́тый, и҆ а҆пе́ллїй бг҃омꙋ́дрый и҆
наркі́ссъ, и҆ а҆мплі́й и҆ ᲂу҆рва́нъ всемꙋ́дрїи, ны́нѣ ѿ на́съ да почтꙋ́тсѧ,
ꙗ҆́кѡ хрⷭ҇тѡ́вы а҆пⷭ҇ли, и҆́миже мі́ръ ѿ ле́сти многоѻбра́зныѧ и҆зба́висѧ.

=Сла́ва, и҆ ны́нѣ, бг҃оро́диченъ:=

~Ꙗ҆ви́ласѧ є҆сѝ преимꙋ́щи херꙋві́мѡвъ, всепѣ́таѧ: сѣдѧ́щаго бо на си́хъ
ра́менахъ, пречⷭ҇таѧ ѻ҆трокови́це, на ѡ҆б̾ѧ́тїихъ твои́хъ носи́ла є҆сѝ, и҆
млⷣнца млекопита́ла є҆сѝ. є҆го́же прилѣ́жнѡ молѝ ѡ҆ на́съ пою́щихъ тѧ̀ бцⷣꙋ
вои́стиннꙋ.

