<<520>>

=Мѣ́сѧца тогѡ́же въ к҃ѕ-й де́нь.=

=Собо́ръ прест҃ы́ѧ бцⷣы:=

=И҆ па́мѧть ст҃а́гѡ свѧщенномꙋ́ченика є҆ѵѳѵ́мїа, є҆пі́скопа сарді́йскагѡ.=

~Слꙋ́жба є҆гѡ̀ пое́тсѧ на повече́рїи.

=Ве́черъ стїхоло́гїи не быва́етъ, кромѣ̀ недѣ́ли.=

=На= ~Гдⷭ҇и, воззва́хъ: =стїхи̑ры пра́здника, на ѕ҃. Гла́съ в҃, самогла́сны:=

~Прїиди́те, возра́дꙋемсѧ гдⷭ҇еви, настоѧ́щꙋю та́йнꙋ сказꙋ́юще: средостѣ́нїе
граде́жа разрꙋши́сѧ, пла́менное ѻ҆рꙋ́жїе плещы̀ дае́тъ, и҆ херꙋві́мъ ѿстꙋпа́етъ
ѿ дре́ва жи́зни: и҆ а҆́зъ ра́йскїѧ пи́щи причаща́юсѧ, ѿ негѡ́же произгна́нъ
бы́хъ преслꙋша́нїѧ ра́ди: неизмѣ́нный бо ѻ҆́бразъ ѻ҆ч҃ь, ѻ҆́бразъ присносꙋ́щїѧ
є҆гѡ̀, зра́къ раба̀ прїе́млетъ, ѿ неискꙋсобра́чныѧ мт҃ре проше́дъ, не
преложе́нїе претерпѣ́въ: є҆́же бо бѣ̀ пребы́сть, бг҃ъ сы́й и҆́стиненъ: и҆ є҆́же
не бѣ̀ прїѧ́тъ, чл҃вѣ́къ бы́въ чл҃вѣколю́бїѧ ра́ди. томꙋ̀ возопїи́мъ: рожде́йсѧ
ѿ дв҃ы бж҃е, поми́лꙋй на́съ.

=Два́жды.= <<521>>

=А҆нато́лїево:=

~Гдⷭ҇ꙋ і҆и҃сꙋ ро́ждшꙋсѧ ѿ ст҃ы́ѧ дв҃ы, просвѣти́шасѧ всѧ́чєскаѧ. па́стырємъ бо
свирѧ́ющымъ, и҆ волхвѡ́мъ покланѧ́ющымсѧ, а҆́гг҃лѡмъ воспѣва́ющымъ, и҆́рѡдъ
мѧтѧ́шесѧ, ꙗ҆́кѡ бг҃ъ во пло́ти ꙗ҆ви́сѧ, сп҃съ дꙋ́шъ на́шихъ.

=Два́жды.=

~Црⷭ҇тво твоѐ, хрⷭ҇тѐ бж҃е, црⷭ҇тво всѣ́хъ вѣкѡ́въ, и҆ влⷣчество твоѐ во
всѧ́комъ ро́дѣ и҆ ро́дѣ. воплоти́выйсѧ ѿ дх҃а ст҃а́гѡ, и҆ ѿ приснодв҃ы марі́и
вочл҃вѣ́чивыйсѧ, свѣ́тъ на́мъ возсїѧ̀, хрⷭ҇тѐ бж҃е, твоѐ прише́ствїе: свѣ́тъ ѿ
свѣ́та, ѻ҆́ч҃ее сїѧ́нїе, всю̀ тва́рь просвѣти́лъ є҆сѝ: всѧ́кое дыха́нїе хва́литъ
тѧ̀, ѻ҆́бразъ сла́вы ѻ҆́ч҃їѧ. сы́й и҆ пре́жде сы́й, и҆ возсїѧ́вый ѿ дв҃ы бж҃е,
поми́лꙋй на́съ.

~Что̀ тебѣ̀ принесе́мъ, хрⷭ҇тѐ, ꙗ҆́кѡ ꙗ҆ви́лсѧ є҆сѝ на землѝ, ꙗ҆́кѡ человѣ́къ
на́съ ра́ди; ка́ѧждо бо ѿ тебє̀ бы́вшихъ тва́рей благодаре́нїе тебѣ̀ прино́ситъ:
а҆́гг҃ли, пѣ́нїе: нб҃са̀, ѕвѣздꙋ̀: волсвѝ, да́ры: па́стырїе, чꙋ́до: землѧ̀,
верте́пъ: пꙋсты́нѧ, ꙗ҆́сли: мы́ же, мт҃рь дв҃ꙋ. и҆́же пре́жде вѣ̑къ, бж҃е,
поми́лꙋй на́съ.

=Сла́ва, и҆ ны́нѣ:= ~гла́съ ѕ҃:

~Сла́ва въ вы́шнихъ бг҃ꙋ, и҆ на землѝ ми́ръ, дне́сь воспрїе́млетъ виѳлее́мъ
сѣдѧ́щаго при́снѡ со ѻ҆ц҃е́мъ, дне́сь а҆́гг҃ли млⷣнца рожде́ннаго бг҃олѣ́пнѡ
славосло́вѧтъ: сла́ва въ вы́шнихъ бг҃ꙋ, и҆ на землѝ ми́ръ, въ человѣ́цѣхъ
благоволе́нїе.

=Вхо́дъ. Прокі́менъ, гла́съ з҃:= ~Кто̀ бо́гъ ве́лїй, ꙗ҆́кѡ бг҃ъ на́шъ, ты̀ є҆сѝ
бг҃ъ творѧ́й чꙋдеса̀. =Сті́хъ а҃:= ~Сказа́лъ є҆сѝ въ лю́дехъ си́лꙋ твою̀, и҆
и҆зба́вилъ є҆сѝ мы́шцею твое́ю лю́ди твоѧ̀. =Сті́хъ в҃: И҆= рѣ́хъ: ны́нѣ
нача́хъ, сїѧ̀ и҆змѣ́на десни́цы вы́шнѧгѡ. =Сті́хъ г҃:= ~Помѧнꙋ́хъ дѣла̀ гдⷭ҇нѧ,
ꙗ҆́кѡ помѧнꙋ̀ ѿ нача́ла чꙋдеса̀ твоѧ̑.

[Зрѝ] =А҆́ще є҆́сть сꙋббѡ́та, ве́черъ пое́мъ прокі́менъ:= ~Гдⷭ҇ь воцр҃и́сѧ въ
лѣ́потꙋ ѡ҆блече́сѧ. =Со стїхи̑ є҆гѡ̀. А҆ вели́кїй прокі́менъ:= ~Кто̀ бо́гъ
<<522>> ве́лїй, ꙗ҆́кѡ бг҃ъ на́шъ: =Со стїхи̑ є҆гѡ̀ пое́тсѧ тогда̀ въ на́вечерїи
пра́здника: дневны́й же ѡ҆ставлѧ́етсѧ. Посе́мъ є҆ктенїа̀.=

=🕅= =На стїхо́внѣ стїхи̑ры самогла́сны, гла́съ и҃. І҆ѡа́нна мона́ха:=

~Пресла́вное та́инство ᲂу҆строѧ́етсѧ дне́сь, ѡ҆бновлѧ́етсѧ є҆стество̀, и҆ бг҃ъ
чл҃вѣ́къ быва́етъ: є҆́же бѣ̀ пребы́сть, и҆ є҆́же не бѣ̀ прїѧ́тъ, ни смѣше́нїѧ
претерпѣ́въ, нижѐ раздѣле́нїѧ.

=Сті́хъ:= ~И҆зъ чре́ва пре́жде денни́цы роди́хъ тѧ̀: клѧ́тсѧ гдⷭ҇ь, и҆ не
раска́етсѧ.

~Гдⷭ҇и, въ виѳлее́мъ прише́дъ, въ верте́пъ всели́лсѧ є҆сѝ: нб҃о престо́лъ
и҆мѣ́ѧ, въ ꙗ҆́слехъ положи́лсѧ є҆сѝ: є҆го́же вѡ́инства ѡ҆крꙋжа́ютъ а҆́гг҃лъ,
па́стырємъ снизше́лъ є҆сѝ, да спасе́ши, ꙗ҆́кѡ милосе́рдъ, ро́дъ на́шъ, сла́ва
тебѣ̀.

=Сті́хъ:= ~Речѐ гдⷭ҇ь гдⷭ҇еви моемꙋ̀: сѣдѝ ѡ҆деснꙋ́ю менє̀.

~Ка́кѡ и҆зрекꙋ̀ вели́кое та́инство; безпло́тный воплоща́етсѧ, сло́во
ѡ҆дебелѣва́етъ: неви́димый ви́дитсѧ, и҆ неѡсѧза́емый ѡ҆сѧза́етсѧ: и҆
безнача́льный начина́емсѧ. сн҃ъ бж҃їй, сн҃ъ чл҃вѣ́чь быва́етъ: і҆и҃съ хрⷭ҇то́съ
вчера̀ и҆ дне́сь, то́йже и҆ во вѣ́ки.

=Сла́ва, и҆ ны́нѣ, гла́съ то́йже:=

~Въ виѳлее́мъ стеко́шасѧ па́стырїе, и҆́стиннаго возвѣща́юще па́стырѧ, сѣдѧ́щаго
на херꙋві́мѣхъ, и҆ возлежа́щаго въ ꙗ҆́слехъ млⷣнца зра́къ воспрїи́мша на́съ
ра́ди, гдⷭ҇и, сла́ва тебѣ̀.

=Тропа́рь, гла́съ д҃:=

~Ржⷭ҇тво̀ твоѐ, хрⷭ҇тѐ бж҃е на́шъ, возсїѧ̀ мі́рови свѣ́тъ ра́зꙋма: въ не́мъ бо
ѕвѣзда́мъ слꙋжа́щїи, ѕвѣздо́ю ᲂу҆ча́хꙋсѧ, тебѣ̀ кла́нѧтисѧ сл҃нцꙋ пра́вды, и҆
тебѐ вѣ́дѣти съ высоты̀ восто́ка: гдⷭ҇и, сла́ва тебѣ̀. <<523>>

=Канѡ́нъ свѧщенномꙋ́ченикꙋ на повече́рїи пое́тсѧ во и҆́нъ де́нь.=

=Гла́съ д҃, є҆гѡ́же краегране́сїе:=

~Рожде́нный тѧ̀ хрⷭ҇то́съ пелена́ми вѣнча́етъ, ѻ҆́ч҃е. =Ѳеофа́ново.=

=Пѣ́снь а҃. І҆рмо́съ:=

~Мо́рѧ чермнꙋ́ю пꙋчи́нꙋ, невла́жными стопа́ми, дре́внїй пѣшеше́ствовавъ і҆и҃ль,
крестоѻбра́зными мѡѷсе́овыма рꙋка́ма, а҆мали́ковꙋ си́лꙋ въ пꙋсты́ни побѣди́лъ
є҆́сть.

=Припѣ́въ:= ~Свѧщенномꙋ́чениче є҆ѵѳѵ́мїе молѝ бг҃а ѡ҆ на́съ.

~Рожде́нномꙋ, присносꙋ́щемꙋ гдⷭ҇ꙋ, и҆ пелена́ми пови́томꙋ, спови́всѧ
ꙗ҆́звенными ра́нами, благоче́стнѡ поклони́лсѧ є҆сѝ, и҆ къ немꙋ̀, є҆ѵѳѵ́мїе, со
благодꙋ́шїемъ ѿше́лъ є҆сѝ.

~Въ ꙗ҆́слехъ, поло́жсѧ гдⷭ҇ь, да́ръ ржⷭ҇тва̀ твои́хъ крове́й, ѻ҆́ч҃е, ка̑пли,
и҆ ра́нъ твои́хъ ꙗ҆́звы, па́че зла́та и҆ лїва́на, и҆ па́че смѵ́рны прїѧ́тъ.

~Зла́то ᲂу҆́бѡ ѿ волхвѡ́въ прїе́млетъ ро́ждсѧ гдⷭ҇ь, є҆́же къ немꙋ̀ любо́вь
твою̀, ст҃и́телю, прилѣ́жнꙋю, и҆ тве́рдость, и҆ крѣ́пость при́снагѡ терпѣ́нїѧ
твоегѡ̀.

~Сме́ртїю сме́рти влⷣчнѣй подо́бѧсѧ, влⷣчни возгласи́лъ є҆сѝ гла́сы, ѡ҆
ᲂу҆бива́ющихъ тѧ̀ свѣ́тлѡ молѧ́сѧ, свѧщенноѧвле́нне всече́стне.

=Бг҃оро́диченъ:=

~И҆зъ тебє̀ бл҃гослове́ннаѧ дне́сь всѣ́хъ творе́цъ пло́тїю ражда́етсѧ по на́мъ,
и҆ пелена́ми повива́етсѧ, пови́вый мо́ре мгло́ю, мт҃и приснодв҃о.

=Пѣ́снь г҃. І҆рмо́съ:=

~Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ, зовꙋ́щи: ты̀ моѧ̀ крѣ́пость, гдⷭ҇и,
и҆ прибѣ́жище, и҆ ᲂу҆твержде́нїе.

~Гноє́нїѧ мꙋ́ченичєскаѧ вмѣ́стѡ лїва́на, и҆ зла́та, и҆ <<524>> смѵ́рны же,
ꙗ҆́кѡ ст҃и́тель прине́слъ є҆сѝ, въ виѳлее́мѣ ро́ждшемꙋсѧ хрⷭ҇тꙋ̀.

~Стефа́на подо́бникъ первомꙋ́ченика хрⷭ҇то́ва бы́лъ є҆сѝ, ѡ҆ спасе́нїи
ᲂу҆бива́ющихъ тѧ̀ молѧ́сѧ, є҆ѵѳѵ́мїе.

~Тве́рдостїю ᲂу҆ма̀ и҆ до́блестїю дꙋшѝ ѡ҆бличи́лъ є҆сѝ ѕлочести́ваго ле́онта,
на сп҃са шата́ющагосѧ.

~Соблю́лъ є҆сѝ прилѣ́жнѡ сп҃совꙋ за́повѣдь, прпⷣбне, и҆ дꙋ́шꙋ положи́лъ є҆сѝ по
твои́хъ дрꙋзѣ́хъ, є҆ѵѳѵ́мїе.

=Бг҃оро́диченъ:=

~Село̀ вмѣсти́мое невмѣсти́магѡ содѣ́телѧ была̀ є҆сѝ, сего̀ пло́тїю вмѣсти́вши,
ѡ҆бра́дованнаѧ всенепоро́чнаѧ.

=Пѣ́снь д҃. І҆рмо́съ:=

~Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце пра́ведное, ста̀ въ чи́нѣ
свое́мъ, досто́йнѡ взыва́ющи: сла́ва си́лѣ твое́й, гдⷭ҇и.

~Заꙋша́емь по лицꙋ̀, ѿ бжⷭ҇твенныѧ благода́ти просвѣти́сѧ, и҆ слове́съ
мꙋ́дростїю, бы́лъ є҆сѝ соприча́стникъ хрⷭ҇тꙋ̀, всеблаже́нне, на́съ ра́ди
заꙋше́нномꙋ пло́тїю.

~Свѧще́нства че́сти не постыдѣ́вшесѧ, и҆ сѣди́нъ честны́хъ не ᲂу҆сра́мльшесѧ,
и҆ ста́рости твоеѧ̀ не почествова́вше безꙋ́мнїи, неми́лостивнѡ тѧ̀ ᲂу҆ранѧ́хꙋ.

~Пелена́ми пови́томꙋ, и҆ въ ꙗ҆́слехъ возлежа́щемꙋ и҆зба́вителю, є҆ѵѳѵ́мїе,
многоцѣ́ненъ да́ръ, ѻ҆́ч҃е, прине́слъ є҆сѝ честнꙋ́ю кро́вь твою̀, любо́вїю за
него̀ и҆злїѧ́ннꙋю.

=Бг҃оро́диченъ:=

~Невеще́ствєннаѧ сꙋщєства̀ содѣ́лавый, пло́тїю ꙗ҆́кѡ чл҃вѣ́къ и҆зъ тебє̀,
бг҃ома́ти, дне́сь ражда́етсѧ. томꙋ̀ воспое́мъ: сла́ва въ вы́шнихъ хрⷭ҇тꙋ̀ бг҃ꙋ.

=Пѣ́снь є҃. І҆рмо́съ:=

~Ты̀, гдⷭ҇и мо́й, свѣ́тъ въ мі́ръ прише́лъ є҆сѝ, свѣ́тъ ст҃ы́й, ѡ҆браща́ѧй и҆зъ
мра́чна невѣ́дѣнїѧ, вѣ́рою воспѣва́ющыѧ тѧ̀.

~Тебѣ̀ ѡ҆дꙋшевле́нъ ѻ҆́бразъ, сп҃се, прино́ситсѧ, поче́тшїй <<525>> ѻ҆́бразъ
честна́гѡ тѣ́ла твоегѡ̀, и҆ воѻбраже́нїе тѣле́сное.

~Тебѣ̀, влⷣко, па́стырь благодꙋ́шїѧ тезоимени́тъ, ра̑ны тѣлесѐ твоегѡ̀ носѧ̀ на
свое́мъ тѣ́лѣ, прино́ситсѧ.

~Ѻ҆́гнь погаси́лъ є҆сѝ ꙗ҆́рости беззако́нныхъ, є҆ѵѳѵ́мїе, и҆злїѧ́нїемъ
непра́веднѡ пролїѧ́нныхъ твои́хъ крове́й, свѧще́ннѣйшїй преблаже́нне.

=Бг҃оро́диченъ:=

~Тече́нїе ста̀ тлѣ́нїѧ, дв҃а бо нетлѣ́ннѡ родила̀ є҆́сть, и҆стлѣ́вшее
человѣ́ческое є҆стество̀ ѿ тлѝ свобо́ждшаго.

=Пѣ́снь ѕ҃. І҆рмо́съ:=

~Пожрꙋ́ ти со гла́сомъ хвале́нїѧ, гдⷭ҇и, цр҃ковь вопїе́тъ тѝ, ѿ бѣсо́вскїѧ
кро́ве ѡ҆чи́щшисѧ, ра́ди ми́лости ѿ ре́бръ твои́хъ и҆сте́кшею кро́вїю.

~Ѡ҆бнаже́нїемъ всѣ́хъ, сп҃совѣ наготѣ̀ ᲂу҆подо́бльсѧ, ѻ҆́ч҃е, и҆ ра́намъ,
болѣ̑зни претерпѣ́въ, твою̀ кро́вь тогѡ̀ кро́ви спролїѧ́лъ є҆сѝ.

~Любо́вь, и҆ наде́ждꙋ, и҆ вѣ́рꙋ бг҃омꙋ́дреннꙋ, во вѣ́ки пребыва́ющꙋю,
добродѣ́тельми ѡ҆богати́всѧ, рожде́нномꙋ ѿ дв҃ы дароно́сиши, всеблаже́нне
є҆ѵѳѵ́мїе.

~Зако́ннѡ хрⷭ҇тꙋ̀ слꙋжи́въ, бжⷭ҇твенное свѧщеннодѣ́йство сло́во, мздꙋ̀ сегѡ̀,
ѻ҆́ч҃е бг҃оглаго́ливе, прїѧ́лъ є҆сѝ, є҆́же тебѣ̀ сконча́тисѧ кро́вїю.

=Бг҃оро́диченъ:=

~Созда́вый по ѻ҆́бразꙋ своемꙋ̀ человѣ́ка, за мно́гое бл҃гоꙋтро́бїе ѡ҆бновлѧ́етъ
сего̀, и҆зъ тебє̀, дв҃о бг҃ома́ти, соверше́ннѡ въ того̀ ѡ҆дѣ́ѧвсѧ.

~Сѣда́ленъ, гла́съ а҃. Подо́бенъ: Гро́бъ тво́й, сп҃се:

~Прине́слъ є҆сѝ хрⷭ҇тꙋ̀ ѿ дв҃ы рожде́нномꙋ, є҆ѵѳѵ́мїе мꙋ́дре, ꙗ҆́кѡ волсвѝ
да́ры, пострада́въ терпѣли́внѣйше, ст҃и́телю, кро́вь твою̀. тѣ́мже прїѧ́лъ є҆сѝ
сꙋгꙋ́бъ вѣне́цъ побѣ́ды, и҆ предстои́ши всест҃ѣ́й трⷪ҇цѣ, молѧ̀ спасти́сѧ на́мъ.

=Пѣ́снь з҃. І҆рмо́съ:=

~Въ пещѝ а҆враа́мстїи ѻ҆́троцы персі́дстѣй, любо́вїю благоче́стїѧ <<526>>
па́че, не́жели пла́менемъ ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ
сла́вы твоеѧ̀, гдⷭ҇и.

~Свѧще́нства свѧще́ннѣйше бг҃ода́нное пома́занїе, смѣси́въ съ кро́вїю твое́ю,
свѧще́ннѣе показа́лъ є҆сѝ: бл҃гослове́нъ є҆сѝ, бж҃е мо́й, зовы́й, въ хра́мѣ
сла́вы твоеѧ̀, гдⷭ҇и.

~Поста́вивъ но́ги на ка́мени вѣ́ры, всѣ́ми прилѡ́ги, всеблаже́нне, и҆скꙋше́нїй
непревраще́нъ пре́былъ є҆сѝ, бл҃гослове́нъ є҆сѝ, бж҃е мо́й, зовы́й, въ хра́мѣ
сла́вы твоеѧ̀, гдⷭ҇и.

~Спривле́клъ є҆сѝ благода́ть бжⷭ҇твеннагѡ первомꙋ́ченика, є҆гѡ́же показа́лсѧ
є҆сѝ и҆зрѧ́днѣйшїй подража́тель, благослове́ньми возмє́здїѧ даѧ̀ ᲂу҆бива́ющымъ
тѧ̀ неми́лостивнѡ, всеблаже́нне є҆ѵѳѵ́мїе.

=Бг҃оро́диченъ:=

~Вы́шнѧгѡ ѡ҆свѧще́нное бжⷭ҇твенное селе́нїе, ра́дꙋйсѧ: тобо́ю бо даде́сѧ
ра́дость, бцⷣе, зовꙋ́щымъ: бл҃гослове́нна ты̀ въ жена́хъ є҆сѝ, всенепоро́чнаѧ
влⷣчце.

=Пѣ́снь и҃. І҆рмо́съ:=

~Рꙋ́цѣ распросте́ръ данїи́лъ, львѡ́въ зїѧ̑нїѧ въ ро́вѣ затчѐ: ѻ҆́гненнꙋю же
си́лꙋ ᲂу҆гаси́ша, добродѣ́телїю препоѧ́савшесѧ, благоче́стїѧ рачи́тели ѻ҆́троцы,
взыва́юще: благослови́те, всѧ̑ дѣла̀ гдⷭ҇нѧ, гдⷭ҇а.

~Ста́лъ є҆сѝ на сꙋди́щи, крѣ́пкѡ подвиза́ѧсѧ, ѻ҆́ч҃е є҆ѵѳѵ́мїе:
соверше́ннѣйшемꙋ бо предѣ́лꙋ любвѐ поꙋчи́лсѧ є҆сѝ, ꙗ҆́кѡ и҆зво́лилъ є҆сѝ
ᲂу҆мре́ти за дрꙋ́ги твоѧ̑, вопїю́щыѧ: благослови́те, всѧ̑ дѣла̀ гдⷭ҇нѧ, гдⷭ҇а.

~Свѣ́телъ и҆ сло́вомъ и҆ ᲂу҆мо́мъ, свѣ́тлꙋ стѧжа́лъ є҆сѝ дꙋ́шꙋ, свѣ́тло лицѐ,
ны́нѣ же свѣтлѣ́е бы́лъ є҆сѝ да́же до кро́ве, є҆ѵѳѵ́мїе царє́мъ
бг҃оненави̑стнымъ проти́вльсѧ, и҆ вопїѧ̀: благослови́те, всѧ̑ дѣла̀ гдⷭ҇нѧ,
гдⷭ҇а.

~Нападо́ша, блаже́нне, на тѧ̀ крѣ́пцыи землѝ, ᲂу҆мертви́ти тѧ̀ беззакѡ́ннѣйшаѧ
дѣ́лающїи: но ты̀, <<527>> простира́ѧсѧ къ ро́ждшемꙋсѧ и҆зба́вителю ѿ дв҃ы
чⷭ҇тыѧ, взыва́лъ є҆сѝ: благослови́те, всѧ̑ дѣла̀ гдⷭ҇нѧ, гдⷭ҇а.

=Бг҃оро́диченъ:=

~Сѐ ны́нѣ ѡ҆скꙋдѣ̀ ꙗ҆́вѣ ѿ і҆ꙋ́дова колѣ́на кнѧ́зь и҆ и҆гꙋ́менъ: ты́ бо,
всенепоро́чнаѧ, родила̀ є҆сѝ ꙗ҆́же томꙋ̀ пе́рвѣе ᲂу҆гото́вана, ча́ѧнїе ꙗ҆зы́кѡвъ
хрⷭ҇та̀, є҆мꙋ́же пое́мъ: благослови́те, всѧ̑ дѣла̀ гдⷭ҇нѧ, гдⷭ҇а.

=Пѣ́снь ѳ҃. І҆рмо́съ:=

~Ка́мень нерꙋкосѣ́чный ѿ несѣко́мыѧ горы̀ тебє̀, дв҃о, краеꙋго́льный ѿсѣче́сѧ,
хрⷭ҇то́съ, совокꙋпи́вый разстоѧ̑щаѧсѧ є҆стєства̀. тѣ́мъ веселѧ́щесѧ, тѧ̀, бцⷣе,
велича́емъ.

~Къ тиша́йшемꙋ приста́нищꙋ преста́вилсѧ є҆сѝ, ѻ҆́ч҃е, ѿ сꙋ́щихъ здѣ̀: ꙗ҆́коже
бо вра́бїй и҆зба́вилсѧ є҆сѝ ѿ сѣ́ти ловѧ́щихъ тѧ̀, благословѧ̀ и҆зба́вльшаго,
свѧщенномꙋ́чениче благодꙋ́шнѣйше.

~Свѣ́тꙋ съ высоты̀ ꙗ҆́вльшꙋсѧ восто́ка, просвѣще́ннꙋ, и҆ свѣтоѧвле́нїемъ
ѕвѣзды̀, ѿ і҆ꙋ́ды ны́нѣ возсїѧ́вшїѧ, преесте́ственнѡ сїѧ́ѧ, ко влⷣцѣ и҆зше́лъ
є҆сѝ.

~Ра́йскїѧ ны́нѣ широты̀ ликоходи́ти сподо́билсѧ є҆сѝ, и҆дѣ́же бл҃же́нныхъ
свѣ́тлость и҆ ст҃ы́хъ ра́дованїе, ꙗ҆́кѡ страда́льца, є҆ѵѳѵ́мїе, тѧ̀ побѣдоно́сна
прїѧ́ша.

~И҆мѣ́ѧ къ бг҃ꙋ дерзнове́нїе, ꙗ҆́кѡ ст҃и́тель же и҆ мꙋ́ченикъ, ны́нѣ ѿ
настоѧ́щїѧ зимы̀, цр҃кви тишинꙋ̀ и҆спросѝ, и҆ согрѣше́нїй ѡ҆ставле́нїе, тѧ̀
пою́щымъ, всебл҃же́нне.

=Бг҃оро́диченъ:=

~Же́злъ прозѧбла̀ є҆сѝ и҆зъ ко́рене і҆ессе́ева, бг҃ороди́тельнице, цвѣ́тъ
бжⷭ҇тва̀, хрⷭ҇та̀ на́мъ ро́ждши, пречⷭ҇таѧ, дне́сь, ꙗ҆́кѡ бг҃а невмѣсти́маго, и҆
ны́нѣ ꙗ҆́кѡ млⷣнца повива́емаго.

=Стїхи̑ры, гла́съ и҃. Подо́бенъ: Ѽ= пресла́внагѡ чꙋдесѐ:

~Є҆щѐ кро́вїю ка́паѧ ꙳ и҆ ѡ҆блїѧ́нъ те́плою, ꙳ и҆ па́ры <<528>> и҆спꙋща́ѧ
кро́ви, ꙳ хрⷭ҇тꙋ̀ предста́лъ є҆сѝ, бг҃оглаго́ливе є҆ѵѳѵ́мїе, ꙳ твои́хъ ᲂу҆́бѡ
ра̑нъ, ѻ҆́ч҃е, ꙗ҆́звы, ꙳ въ моли́твы мѣ́стѡ ны́нѣ простира́ѧ, ꙳ томꙋ̀ моли́сѧ за
пою́щыѧ тѧ̀, ꙳ и҆ прилѣ́жнѡ, блаже́нне, ꙳ молѝ ѡ҆ па́ствѣ твое́й.

~Да́ръ прине́слъ є҆сѝ, прпⷣбне, ꙳ ро́ждшемꙋсѧ хрⷭ҇тꙋ̀, ꙳ и҆ пло́тїю
младе́нствовавшꙋ, ꙳ сѣди́нꙋ че́стнꙋ, ꙳ ᲂу҆кра́шенꙋ дарова́ньми ст҃и́тельства,
ѻ҆́ч҃е, ꙳ и҆ кро́вїю ѡ҆червле́нꙋ твоегѡ̀ страда́нїѧ, ꙳ вѣ́рꙋ правосла́внꙋ, ꙳ и҆
наде́ждꙋ ᲂу҆се́рднꙋ и҆ нерасте́рзнꙋ и҆́стиннѡ, ꙳ и҆ непоколе́бленнꙋ любо́вь,
прпⷣбне.

~Ꙗ҆зы́къ дви́жимь дх҃омъ, ꙳ и҆ вѣща́ющь ꙗ҆́вѣ и҆́стины ᲂу҆чє́нїѧ, ꙳ бг҃ода́нною
бл҃года́тїю, бл҃голѣ́пнѡ и҆ска́пающь, ꙳ благоче́стїѧ цѣвни́ца бг҃овѣща́нна, ꙳
правосла́вїѧ ѡ҆снова́нїе недви́жимо, ꙳ ᲂу҆ста̀ медотѡ́чна, ꙳ сокро́вище
премꙋ́дрости, ꙳ це́рквей трꙋба̀ велегла́сна, ꙳ показа́лсѧ є҆сѝ, прпⷣбне.

=Сла́ва, и҆ ны́нѣ, бг҃оро́диченъ:=

~Пло́ть прїе́мъ ѿ крове́й твои́хъ превѣ́чный бг҃ъ, ꙳ тѧ̀ предста́тельницꙋ
показа̀ человѣ́кѡмъ, чⷭ҇таѧ: ꙳ тѣ́мже и҆зба́ви рабы̑ твоѧ̑ ꙳ ѿ всѧ́кїѧ нꙋ́жды и҆
ѡ҆бстоѧ́нїѧ, ꙳ и҆ сѣте́й вселꙋка́вагѡ врага̀, ꙳ и҆ ѡ҆сїѧ́нїѧ причасти́тисѧ
сподо́би и҆збра́нныхъ, ꙳ всѧ̑ сла́вѧщыѧ и҆ покланѧ́ющыѧсѧ тебѣ̀.

[Зрѝ] =Подоба́етъ вѣ́дати,= ꙗ҆́кѡ въ подпра́зднство хрⷭ҇то́ва ржⷭ҇тва̀ и҆
бг҃оѧвле́нїѧ, повече́рїе пое́тсѧ ма́лое, безъ канѡ́на бг҃оро́дична. ~На
повече́рїи къ к҃ѕ числꙋ̀, по ~Досто́йнѣ, и҆ по трист҃о́мъ, глаго́лемъ: конда́къ
бцⷣы, собо́рꙋ: ~И҆́же пре́жде денни́цы: ~На полꙋ́нощницѣ глаго́лемъ каѳі́смꙋ
ѻ҆бы́чнꙋю. ~По а҃ трист҃о́мъ, вмѣ́стѡ, ~Сѐ жени́хъ: глаго́лемъ тропа́рь
пра́здника: ~Ржⷭ҇тво̀ твоѐ, хрⷭ҇тѐ бж҃е на́шъ: По в҃-мъ трист҃о́мъ глаго́лемъ
конда́къ бцⷣы: ~И҆́же пре́жде денни́цы: та́же, ~Гдⷭ҇и, поми́лꙋй, в҃і, и҆
ѿпꙋ́стъ. ~Моли́твы же, ~Помѧнѝ, гдⷭ҇и: не глаго́лемъ. <<529>>

=На ᲂу҆́трени. На= ~Бг҃ъ гдⷭ҇ь: =тропа́рь пра́здника три́жды.=

=По а҃-й стїхоло́гїи сѣда́ленъ, гла́съ а҃. Поⷣ:= ~Ка́мени запеча́танꙋ:

~І҆и҃сꙋ ро́ждшꙋсѧ въ виѳлее́мѣ і҆ꙋде́йстѣмъ, тва́рь просвѣти́сѧ, позна́вши
зижди́телѧ: ᲂу҆диви́шасѧ а҆́гг҃льстїи ли́цы, зрѧ́ще влⷣкꙋ на землѝ зра́къ ра́бїй
прїе́мша, и҆ ѿ ѻ҆ц҃а̀ неразлꙋ́чна сꙋ́ща. сла́ва вопло́щшемꙋсѧ бг҃ꙋ: сла́ва
рожде́нномꙋ на землѝ: сла́ва бл҃говоли́вшемꙋ спастѝ ро́дъ на́шъ.

=Сла́ва, и҆ ны́нѣ, то́йже.=

=И҆ чте́мъ сло́во є҆пїфа́нїа кѵ́прскагѡ, похвалꙋ̀ прест҃ы́ѧ бцⷣы, на трѝ
ча́сти.=

=По в҃-й стїхоло́гїи сѣда́ленъ, гла́съ д҃. Поⷣ:= ~Оу҆диви́сѧ і҆ѡ́сифъ:

~Что̀ чꙋди́шисѧ марїа́мъ; что̀ ᲂу҆жаса́етъ є҆́же въ тебѣ̀; ꙗ҆́кѡ безлѣ́тна сн҃а
въ лѣ̑та роди́хъ, речѐ: рожде́ннагѡ зача́тїѧ не навы́кши, безмꙋ́жна є҆́смь, и҆
ка́кѡ рождꙋ̀ сн҃а; безсѣ́менно рожде́нїе кто̀ ви́дѣ; и҆дѣ́же бо бг҃ъ хо́щетъ,
побѣжда́етсѧ є҆стества̀ чи́нъ, ꙗ҆́коже пи́шетъ: хрⷭ҇то́съ роди́сѧ, пре́жде
па́дшїй возста́вити ѻ҆́бразъ.

=Сла́ва, и҆ ны́нѣ, то́йже.=

=Канѡ́ны пра́здника, і҆рмосы̀ ѻ҆бою̀ канѡ́нѡвъ по два́жды: тропари́ же на в҃і.
Катава́сїа, і҆рмосы̀ ѻ҆бою̀ канѡ́нѡвъ. По г҃-й пѣ́сни, конда́къ пра́здника:=
~Дв҃а дне́сь: =и҆ і҆́косъ, и҆ ѵ҆пакоѝ. По ѕ҃-й пѣ́сни, конда́къ, гла́съ ѕ҃:=

~И҆́же пре́жде денни́цы ѿ ѻ҆ц҃а̀ безъ мт҃ре роди́выйсѧ, на землѝ безъ ѻ҆тца̀
воплоти́сѧ дне́сь и҆зъ тебє̀. тѣ́мже ѕвѣзда̀ бл҃говѣствꙋ́етъ волхвѡ́мъ, а҆́гг҃ли
же съ па́стырьми пою́тъ несказа́нное ржⷭ҇тво̀ твоѐ, бл҃года́тнаѧ.

=І҆́косъ:=

~Невоздѣ́ланный гро́здъ возрасти́вшаѧ, та́йный вїногра́де: ꙗ҆́кѡ на вѣ́твїихъ
на ѡ҆б̾ѧ́тїихъ ноша́ше, и҆ глаго́лаше: ты̀ є҆сѝ пло́дъ мо́й: ты̀ є҆сѝ жи́знь
моѧ̀. <<530>> ѿне́лѣже позна́хъ, ꙗ҆́кѡ и҆ є҆́же бѣ́хъ, є҆́смь. ты̀ мо́й бг҃ъ:
печа́ть бо дѣ́вства моегѡ̀ зрѧ́щи неразрꙋши́мꙋ, проповѣ́дꙋю тѧ̀ непрело́жнаго
сло́ва пло́ть бы́вша. не вѣ́мъ сѣ́мене, вѣ́мъ тѧ̀ рѣши́телѧ тлѣ́нїѧ: чиста́ бо
є҆́смь, тебѣ̀ проше́дшꙋ и҆зъ менє̀, ꙗ҆́коже бо ѡ҆брѣ́тъ, ѡ҆ста́вилъ є҆сѝ
ᲂу҆тро́бꙋ мою̀, зрѧ́щи ю҆̀ цѣ́лꙋ. сегѡ̀ ра́ди сликовствꙋ́етъ всѧ̀ тва́рь,
вопїю́щи мнѣ̀: ра́дꙋйсѧ, бл҃года́тнаѧ.

=И҆ чте́мъ про́логъ.=

=На ѳ҃-й пѣ́сни= ~Честнѣ́йшꙋю =не пое́мъ, но пое́мъ припѣ́вы, ꙗ҆́коже на са́мый
пра́здникъ.=

=Свѣти́ленъ:=

~Посѣти́лъ ны̀ є҆́сть свы́ше сп҃съ на́шъ, восто́къ восто́кѡвъ, и҆ сꙋ́щїи во
тмѣ̀ и҆ сѣ́ни ѡ҆брѣто́хомъ и҆́стинꙋ: и҆́бо ѿ дв҃ы роди́сѧ гдⷭ҇ь.

=Три́жды.=

=На хвали́техъ стїхи̑ры на д҃, гла́съ д҃. Самогла́сны.=

~Весели́тесѧ пра́веднїи, нб҃са̀ ра́дꙋйтесѧ, взыгра́йте го́ры хрⷭ҇тꙋ̀ ро́ждшꙋсѧ,
дв҃а сѣди́тъ, херꙋві́мѡмъ подо́бѧщисѧ, носѧ́щи въ нѣ́дрѣхъ бг҃а сло́ва
воплоще́нна. па́стырїе рожде́нномꙋ дивѧ́тсѧ: волсвѝ влⷣцѣ да́ры прино́сѧтъ:
а҆́гг҃ли воспѣва́юще глаго́лютъ: непостижи́ме гдⷭ҇и, сла́ва тебѣ̀.

~Бцⷣе дв҃о, ро́ждшаѧ сп҃са, ᲂу҆праздни́ла є҆сѝ пе́рвꙋю клѧ́твꙋ є҆́ѵинꙋ: ꙗ҆́кѡ
мт҃и была̀ є҆сѝ благоволе́нїѧ ѻ҆́ч҃а, носѧ́щи въ нѣ́дрѣхъ бж҃їе сло́во
воплоще́нное. не терпи́тъ та́йна и҆спыта́нїѧ, вѣ́рою є҆ди́ною сїю̀ всѝ сла́вимъ,
зовꙋ́щи съ тобо́ю, и҆ глаго́люще: неизрече́нне гдⷭ҇и, сла́ва тебѣ̀.

~Прїиди́те, воспои́мъ, мт҃рь сп҃совꙋ, по ржⷭ҇твѣ̀ па́ки ꙗ҆́вльшꙋюсѧ дв҃ꙋ:
ра́дꙋйсѧ, гра́де ѡ҆дꙋшевле́нный цр҃ѧ̀ и҆ бг҃а, въ не́мже хрⷭ҇то́съ пожи́въ
спасе́нїе содѣ́ла. съ гаврїи́ломъ воспое́мъ, съ па́стырьми просла́вимъ, зовꙋ́ще:
бцⷣе, молѝ и҆зъ тебє̀ воплоще́ннаго, спасти́сѧ на́мъ.

~Ѻ҆ц҃ъ бл҃гоизво́ли, сло́во пло́ть бы́сть, дв҃а родѝ бг҃а вочл҃вѣ́чшасѧ:
ѕвѣзда̀ возвѣща́етъ: волсвѝ покланѧ́ютсѧ: па́стырїе чꙋдѧ́тсѧ: и҆ тва́рь
ра́дꙋетсѧ. <<531>>

=Сла́ва, гла́съ ѕ҃:=

~Дне́сь неви́димое є҆стество̀ человѣ́кѡмъ ѿ дв҃ы совокꙋплѧ́етсѧ. дне́сь
безмѣ́рное сꙋщество̀ въ виѳлее́мѣ пелена́ми ѡ҆бвива́етсѧ. дне́сь бг҃ъ ѕвѣздо́ю
волхвы̀ въ поклоне́нїе приво́дитъ, провозвѣща́ѧ своѐ тридне́вное погребе́нїе,
ꙗ҆́кѡ въ зла́тѣ и҆ смѵ́рнѣ и҆ лїва́нѣ. є҆мꙋ́же пое́мъ: воплоти́выйсѧ ѿ дв҃ы
хрⷭ҇тѐ бж҃е, спасѝ дꙋ́шы на́шѧ.

=И҆ ны́нѣ, гла́съ в҃. І҆ѡа́нна мона́ха:=

~Дне́сь хрⷭ҇то́съ въ виѳлее́мѣ ражда́етсѧ ѿ дв҃ы, дне́сь безнача́льный
начина́етсѧ, и҆ сло́во воплоща́етсѧ. си̑лы нбⷭ҇ныѧ ра́дꙋютсѧ, и҆ землѧ̀ съ
человѣ̑ки весели́тсѧ: волсвѝ влⷣцѣ да́ры прино́сѧтъ: па́стырїе рожде́нномꙋ
дивѧ́тсѧ. мы́ же непреста́ннѡ вопїе́мъ: сла́ва въ вы́шнихъ бг҃ꙋ и҆ на землѝ
ми́ръ, къ человѣ́цѣхъ благоволе́нїе.

=Славосло́вїе вели́кое. По трист҃о́мъ тропа́рь пра́здника, и҆ є҆ктєнїѝ и҆
ѿпꙋ́стъ. и҆ ча́съ а҃, и҆ коне́чный ѿпꙋ́стъ.= На часѣ́хъ тропа́рь пра́здника,
конда́къ бцⷣы. ~И҆́же пре́жде денни́цы: ~На лїтꙋргі́и блажє́нна ѿ канѡ́нѡвъ
пра́здника, пѣ́снь г҃-ѧ и҆ ѕ҃-ѧ. ~По вхо́дѣ: ~Спаси́ ны, сн҃е бж҃їй, рожде́йсѧ ѿ
дв҃ы, пою́щыѧ тѝ: ~А҆ллилꙋ́їа. ~Си́це пое́мъ и҆ до ѿда́нїѧ пра́здника. ~Тропа́рь
пра́здника: ~Ржⷭ҇тво̀ твоѐ, хрⷭ҇тѐ бж҃е на́шъ: Сла́ва, и҆ ны́нѣ, конда́къ:
~И҆́же пре́жде денни́цы: Та́же трист҃о́е. ~Прокі́менъ, гла́съ г҃, пѣ́снь бцⷣы:
~Вели́читъ дꙋша̀ моѧ̀ гдⷭ҇а: =Сті́хъ:= ~Ꙗ҆́кѡ призрѣ̀ на смире́нїе рабы̀ своеѧ̀:
~А҆пⷭ҇лъ къ є҆вре́ємъ, зача́ло т҃ѕ. ~А҆ллилꙋ́їа, гла́съ и҃: ~Воскрⷭ҇нѝ, гдⷭ҇и,
въ поко́й тво́й: =Сті́хъ:= ~Клѧ́тсѧ гдⷭ҇ь дв҃дꙋ и҆́стиною, и҆ не ѿве́ржетсѧ
є҆ѧ̀. ~Є҆ѵⷢ҇лїе матѳе́а, зача́ло д҃. ~Прича́стенъ: ~И҆збавле́нїе посла̀ гдⷭ҇ь
лю́демъ свои̑мъ.

[зрѝ] =Подоба́етъ вѣ́дати, ꙗ҆́кѡ а҆́ще слꙋчи́тсѧ ржⷭ҇тво̀ хрⷭ҇то́во въ
недѣ́лю:=

~Не соверша́емъ па́мѧти ст҃ы́хъ бг҃оѻтє́цъ во грѧдꙋ́щꙋю недѣ́лю зане́же нача́ло
прїѧ́ти і҆аннꙋа́рїю мѣ́сѧцꙋ, и҆ пра́здникъ <<532>> хрⷭ҇то́ва ржⷭ҇тва̀ ᲂу҆жѐ
ѿдае́тсѧ: но соверша́емъ сїю̀ недѣ́лю, въ к҃ѕ деке́мврїа мѣ́сѧца, наꙋ́трїе
пра́здника въ понедѣ́льникъ пое́мъ же си́це: Въ недѣ́лю ве́чера, на ~Гдⷭ҇и,
воззва́хъ: стїхи̑ры на ѕ҃: пра́здника г҃, гла́съ в҃: ~Прїиди́те, возра́дꙋемсѧ
гдⷭ҇еви: и҆ ст҃ы́хъ г҃, гла́съ а҃, подо́бенъ: ~Нбⷭ҇ныхъ чинѡ́въ: ~Бг҃оѻтца̀ всѝ:
Сла́ва, ст҃ы́хъ, гла́съ ѕ҃: ~Па́мѧть соверша́емъ: И҆ ны́нѣ, пра́здника, гла́съ
то́йже: ~Сла́ва въ вы́шнихъ: ~Вхо́дъ. ~Прокі́менъ вели́кїй, гла́съ з҃: ~Кто̀
бо́гъ ве́лїй: со стїхи̑ є҆гѡ̀: и҆ є҆ктєнїѝ. ~На стїхо́внѣ стїхи̑ры пра́здника
самогла́сны г҃, гла́съ и҃, съ припѣ̑вы и҆́хъ. Сла́ва, гла́съ ѕ҃: Ст҃и́телей
па́мѧть: И҆ ны́нѣ, пра́здника. ~Тропа́рь ст҃ы́хъ, гла́съ в҃: ~Благовѣствꙋ́й,
і҆ѡ́сифе: Сла́ва, и҆ ны́нѣ, пра́здника. ~На повече́рїи по трист҃о́мъ конда́къ
бг҃оѻтцє́въ: Сла́ва, и҆ ны́нѣ, бцⷣы: ~И҆́же пре́жде денни́цы:

~На ᲂу҆́трени, на ~Бг҃ъ гдⷭ҇ь, тропа́рь пра́здника два́жды: Сла́ва, ст҃ы́хъ: И҆
ны́нѣ, пра́здника. ~По каѳі́смахъ сѣда́льны пра́здника, и҆ чте́мъ во є҆ѵⷢ҇лїи
толково́мъ, недѣ́лѧ по ржⷭ҇твѣ̀ хрⷭ҇то́вѣ. ~Канѡ́нъ пра́здника а҃-й со
і҆рмосо́мъ на ѕ҃: і҆рмосы̀ по два́жды, тропарѝ на д҃: и҆ дрꙋгі́й канѡ́нъ
пра́здника на д҃: и҆ ст҃ы́хъ на д҃. ~Катава́сїа, і҆рмосы̀ ѻ҆бою̀ канѡ́нѡвъ. ~По
г҃ пѣ́сни, конда́къ бцⷣы, гла́съ ѕ҃: ~И҆́же пре́жде денни́цы: и҆ і҆́косъ є҆гѡ̀,
и҆ сѣда́ленъ ст҃ы́хъ: Сла́ва, и҆ ны́нѣ, пра́здника, и҆ чте́нїе. ~По ѕ҃-й пѣ́сни
конда́къ ст҃ы́хъ: ~Весе́лїѧ дне́сь: и҆ і҆́косъ. И҆ чте́мъ про́логъ. ~На ѳ҃
пѣ́сни, ~Честнѣ́йшꙋю, не пое́мъ, но пое́мъ припѣ́вы пра́здника. ~Свѣти́ленъ
ст҃ы́хъ, два́жды: Сла́ва, и҆ ны́нѣ, пра́здника. ~На хвали́техъ стїхи̑ры
пра́здника на д҃, гла́съ д҃, самогла́сны. Сла́ва, ст҃ы́хъ, гла́съ и҃: ~Кро́вь и҆
ѻ҆́гнь: И҆ ны́нѣ, пра́здника, гла́съ в҃: ~Дне́сь хрⷭ҇то́съ: ~Славосло́вїе
вели́кое. ~По трист҃о́мъ тропа́рь ст҃ы́хъ: Сла́ва, и҆ ны́нѣ, пра́здника.
Є҆ктєнїѝ, и҆ ѿпꙋ́стъ, и҆ ча́съ а҃, и҆ коне́чный ѿпꙋ́стъ. ~На часѣ́хъ тропа́рь
пра́здника: Сла́ва, ст҃ы́хъ: и҆ ны́нѣ, бг҃оро́диченъ часѡ́въ. По ~Ѻ҆́ч҃е на́шъ:
конда́къ бцⷣы: ~И҆́же пре́жде денни́цы: и҆ ст҃ы́хъ конда́къ, премѣнѧ́юще
глаго́лемъ. <<533>>

~На лїтꙋргі́и: бл҃жє́нна ѿ канѡ́на пра́здника пѣ́снь г҃, на д҃: и҆ ст҃ы́хъ
пѣ́снь ѕ҃-ѧ, на д҃. ~По вхо́дѣ тропа́рь пра́здника, и҆ ст҃ы́хъ: Сла́ва, конда́къ
ст҃ы́хъ: И҆ ны́нѣ, бцⷣы: ~И҆́же пре́жде денни́цы: ~Прокі́менъ, гла́съ г҃, пѣ́снь
бцⷣы: ~Вели́читъ дꙋша̀ моѧ̀ гдⷭ҇а: =Сті́хъ:= ~Ꙗ҆́кѡ призрѣ̀ на смире́нїе рабы̀:
своеѧ̀: ~Дрꙋгі́й ст҃ы́хъ, гла́съ д҃: ~Ди́венъ бг҃ъ во ст҃ы́хъ свои́хъ, бг҃ъ
і҆и҃левъ. ~А҆пⷭ҇лъ ко є҆вре́ємъ, зача́ло т҃ѕ: ~Дрꙋгі́й а҆пⷭ҇лъ ст҃ы́хъ, къ
гала́тѡмъ, зача́ло с҃. ~А҆ллилꙋ́їа, бцⷣы, гла́съ и҃: ~Воскрⷭ҇нѝ, гдⷭ҇и, въ
поко́й тво́й: =Сті́хъ:= ~Помѧнѝ, гдⷭ҇и, дв҃да: ~Є҆ѵⷢ҇лїе же є҆ди́но бцⷣы, и҆
ст҃ы́хъ, матѳе́а, зача́ло д҃. ~Прича́стенъ: ~И҆збавле́нїе посла̀ гдⷭ҇ь лю́демъ
свои̑мъ: ~Дрꙋгі́й: ~Ра́дꙋйтесѧ:

=Сꙋббѡ́та по ржⷭ҇твѣ̀ хрⷭ҇то́вѣ:=

~На лїтꙋргі́и прокі́менъ, гла́съ д҃: ~Помѧнꙋ̀ и҆́мѧ твоѐ во всѧ́комъ ро́дѣ и҆
ро́дѣ. =Сті́хъ:= ~Слы́ши, дщѝ, и҆ ви́ждь: ~А҆пⷭ҇лъ къ тїмоѳе́ю, зача́ло сп҃и.
~А҆ллилꙋ́їа, гла́съ и҃: ~Воскрⷭ҇нѝ, гдⷭ҇и, въ поко́й тво́й! ~Є҆ѵⷢ҇лїе матѳе́а,
зача́ло м҃ѕ. ~Прича́стенъ: ~Ча́шꙋ спасе́нїѧ прїимꙋ̀:

=Недѣ́лѧ по ржⷭ҇твѣ̀ хрⷭ҇то́вѣ.=

=🕅= =Па́мѧть сотворѧ́емъ ст҃ы́хъ првⷣныхъ, і҆ѡ́сифа ѡ҆брꙋ́чника, и҆ дв҃да
царѧ̀, и҆ і҆а́кѡва, бра́та бж҃їѧ.=

=Подоба́етъ вѣ́дати,= а҆́ще по ржⷭ҇твѣ̀ хрⷭ҇то́вѣ недѣ́лѧ сїѧ̀ слꙋчи́тсѧ въ
к҃ѕ, и҆ въ к҃з, и҆ въ к҃и, и҆ въ к҃ѳ, и҆ въ л҃, пое́мъ си́це: Въ сꙋббѡ́тꙋ на
ма́лѣй вече́рни по ѻ҆бы́чаю.

~На вели́цѣй вече́рни по каѳі́смѣ, на ~Гдⷭ҇и, воззва́хъ, стїхи̑ры воскре́сны
г҃, и҆ пра́здника д҃, и҆ ст҃ы́хъ г҃, гла́съ а҃. Подо́бенъ: ~Нбⷭ҇ныхъ чинѡ́въ:
~Бг҃оѻтца̀ всѝ восхва́лимъ: Сла́ва, гла́съ ѕ҃: ~Па́мѧть соверша́емъ: И҆ ны́нѣ,
бг҃оро́диченъ гла́са. ~Вхо́дъ. ~Прокі́менъ днѐ. ~На лїті́и стїхи̑ры пра́здника,
поє́мыѧ на са́мый пра́здникъ: Сла́ва, и҆ ны́нѣ, пра́здника. ~На стїхо́внѣ
стїхи̑ры <<534>> ѻ҆ктѡ́иха по а҆лфави́тꙋ: Сла́ва, гла́съ ѕ҃: ~Свѧще́нныхъ
па́мѧть: И҆ ны́нѣ, пра́здника. ~На благослове́нїи хлѣ́бѡвъ тропа́рь пра́здника:
~Ржⷭ҇тво̀ твоѐ, хрⷭ҇тѐ бж҃е на́шъ: два́жды, и҆ ст҃ы́хъ є҆ди́ножды, гла́съ в҃:
~Благовѣствꙋ́й і҆ѡ́сифе: и҆ чте́нїе. =А҆= и҆дѣ́же нѣ́сть всено́щнагѡ, на
повече́рїи по ~Досто́йнѣ, и҆ по трист҃о́мъ конда́къ бг҃оѻтцє́въ: Сла́ва, и҆
ны́нѣ, пра́здника.

~На ᲂу҆́трени, на ~Бг҃ъ гдⷭ҇ь: тропа́рь воскрⷭ҇нъ два́жды: Сла́ва, ст҃ы́хъ: И҆
ны́нѣ, пра́здника. ~По ѻ҆бы́чныхъ каѳі́смахъ сѣда́льны воскрⷭ҇ны, съ
бг҃орѡ́дичны и҆́хъ: и҆ чте́нїе во є҆ѵⷢ҇лїи толково́мъ, матѳе́а, недѣ́лѧ по
ржⷭ҇твѣ̀ хрⷭ҇то́вѣ. ~По непоро́чныхъ тропарѝ и҆́хъ. Ѵ҆пакоѝ гла́са. И҆ чте́нїе
во є҆ѵⷢ҇лїи толково́мъ, недѣ́лѧ рѧ́дъ. ~Степє́нна и҆ прокі́менъ гла́са. ~Всѧ́кое
дыха́нїе: ~Є҆ѵⷢ҇лїе воскрⷭ҇ное. и҆ ~Воскрⷭ҇нїе хрⷭ҇то́во: ~По н҃-мъ ѱалмѣ̀
стїхи́ра воскрⷭ҇на. ~Канѡ́нъ воскрⷭ҇нъ со і҆рмосо́мъ на д҃, и҆ бцⷣы на в҃, и҆
пра́здника на д҃, и҆ бг҃оѻтцє́въ на д҃ (~А҆́ще же въ к҃ѕ де́нь, и҆ пое́мъ
канѡ́нъ воскрⷭ҇нъ со і҆рмосо́мъ на д҃, и҆ пра́здника ѻ҆́ба канѡ́на на ѕ҃, и҆
бг҃оѻтцє́въ на д҃.) ~Катава́сїа пра́здника: ~Хрⷭ҇то́съ ражда́етсѧ: ~По г҃-й
пѣ́сни конда́къ и҆ і҆́косъ пра́здника, и҆ сѣда́ленъ ст҃ы́хъ, гла́съ г҃.
Подо́бенъ: ~Дв҃а дне́сь: ~І҆ѡ́сифа пра́веднаго: Сла́ва, гла́съ то́йже: ~Дв҃а
родѝ творца̀: И҆ ны́нѣ, ~Ли́къ прⷪ҇ро́ческїй: и҆ чте́нїе. ~По ѕ҃-й пѣ́сни
конда́къ ст҃ы́хъ, гла́съ г҃. Подо́бенъ: ~Дв҃а дне́сь: ~Весе́лїѧ дне́сь дв҃дъ
и҆сполнѧ́етсѧ: и҆ і҆́косъ, и҆ чте́мъ про́логъ. ~На ѳ҃-й пѣ́сни пое́мъ:
~Честнѣ́йшꙋю: ~Свѣти́ленъ воскрⷭ҇нъ. Сла́ва, ст҃ы́хъ, подо́бенъ: ~Со ᲂу҆чєникѝ:
~Со і҆а́кѡвомъ воспое́мъ: И҆ ны́нѣ, пра́здника. ~На хвали́техъ стїхи̑ры
воскрⷭ҇ны д҃, и҆ пра́здника самогла́сны д҃, гла́съ д҃: ~Весели́тесѧ пра́веднїи:
съ припѣ̑вы и҆́хъ. Сла́ва, ст҃ы́хъ, гла́съ и҃: ~Кро́вь и҆ ѻ҆́гнь: И҆ ны́нѣ,
~Пребл҃гослове́нна є҆сѝ, бцⷣе: ~Славосло́вїе вели́кое. По трист҃о́мъ тропа́рь
воскрⷭ҇нъ. Є҆ктєнїѝ, и҆ ѿпꙋ́стъ, и҆ стїхи́ра є҆ѵⷢ҇льскаѧ по своемꙋ̀ чи́нꙋ, и҆
ча́съ а҃, и҆ коне́чный ѿпꙋ́стъ. ~На часѣ́хъ тропа́рь воскрⷭ҇нъ: Сла́ва,
пра́здника: И҆ ны́нѣ, бг҃оро́диченъ часѡ́въ, ст҃ы́хъ же тропа́рь и҆ <<535>>
пра́здника, премѣнѧ́юще глаго́лемъ. По ~Ѻ҆́ч҃е на́шъ: конда́къ пра́здника, и҆
ст҃ы́хъ премѣнѧ́юще же глаго́лемъ.

~На лїтꙋргі́и. Бл҃жє́нна гла́са на д҃, и҆ пра́здника рѧдова́ѧ пѣ́снь, на д҃: и҆
ст҃ы́хъ пѣ́снь ѕ҃-ѧ, на д҃. ~По вхо́дѣ тропа́рь воскрⷭ҇нъ, и҆ пра́здника, и҆
ст҃ы́хъ: Сла́ва, конда́къ ст҃ы́хъ: И҆ ны́нѣ, пра́здника. ~Прокі́менъ гла́са: и҆
ст҃ы́хъ, гла́съ д҃: ~Ди́венъ бг҃ъ во ст҃ы́хъ свои́хъ, бг҃ъ і҆и҃левъ. ~А҆пⷭ҇лъ къ
гала́тѡмъ, зача́ло с҃. ~А҆ллилꙋ́їа, гла́съ д҃: ~Помѧнѝ, гдⷭ҇и, дв҃да: ~Є҆ѵⷢ҇лїе
матѳе́а, зача́ло д҃: и҆ пото́мъ рѧ́дъ недѣ́ли. ~Прича́стенъ: ~Хвали́те гдⷭ҇а:
~Дрꙋгі́й: ~Ра́дꙋйтесѧ, пра́веднїи, ѡ҆ гдⷭ҇ѣ:

=Недѣ́лѧ по ржⷭ҇твѣ̀ хрⷭ҇то́вѣ.=

=Па́мѧть сотворѧ́емъ ст҃ы́хъ пра́ведныхъ, і҆ѡ́сифа ѡ҆брꙋ́чника, и҆ дв҃да царѧ̀,
и҆ і҆а́кѡва, бра́та гдⷭ҇нѧ.=

=Подоба́етъ вѣ́дати,= а҆́ще по ржⷭ҇твѣ̀ хрⷭ҇то́вѣ недѣ́лѧ сїѧ̀ слꙋчи́тсѧ въ
к҃ѕ, и҆ въ к҃з, и҆ въ к҃и, и҆ к҃ѳ, и҆ л҃ де́нь: =Въ сꙋббѡ́тꙋ на ма́лѣй вече́рни
стїхи̑ры воскрⷭ҇ны, и҆ бцⷣы по ѻ҆бы́чаю.=

=На вели́цѣй вече́рни по ѻ҆бы́чномъ ѱалмѣ̀, пое́мъ каѳі́смꙋ а҃-ю всю̀. На=
~Гдⷭ҇и, воззва́хъ: =стїхи̑ры воскрє́сны г҃, и҆ пра́здника д҃, поє́мыѧ на са́мый
пра́здникъ, и҆ ст҃ы́хъ г҃.=

=Гла́съ а҃. Подо́бенъ:= ~Нбⷭ҇ныхъ чинѡ́въ:

~Бг҃оѻтца̀ всѝ восхва́лимъ дв҃да царѧ̀, ꙳ и҆зъ негѡ́ бо про́йде же́злъ дв҃а: ꙳
и҆ и҆зъ неѧ̀ возсїѧ̀ цвѣ́тъ хрⷭ҇то́съ, ꙳ и҆ а҆да́ма со є҆́ѵою ѿ тлѝ воззва̀, ꙳
ꙗ҆́кѡ благоꙋтро́бенъ.

~Прⷪ҇ро́чєскаѧ проречє́нїѧ ви́дѣ въ ста́рости ꙳ ꙗ҆́вѣ і҆ѡ́сифъ ѡ҆брꙋ́чникъ, ꙳
проѧвле́ннѡ и҆сполнѧ́ємаѧ, ꙳ ѡ҆брꙋче́нїе вои́стиннꙋ стра́нное, ꙳ ѿкрове́нїе
а҆́гг҃лы прїе́мъ, ꙳ бг҃ꙋ сла́ва вопїю́щихъ, ꙳ на зе́млю ми́ръ низпосла́вшемꙋ.
<<536>>

~Бра́та бж҃їѧ всѝ восхва́лимъ, ꙳ ꙗ҆́кѡ ст҃и́телѧ сꙋ́ща: ꙳ мꙋче́нїемъ же па́ки
просїѧ́вша до́блественнѣ. ꙳ є҆гѡ́же моли́твами, ꙳ і҆и҃се бж҃е на́шъ, ꙳ въ
верте́пѣ и҆ въ пелена́хъ пови́выйсѧ, ꙳ спасѝ всѧ̀ пою́щыѧ тѧ̀.

=Сла́ва, гла́съ ѕ҃:=

~Па́мѧть соверша́емъ дв҃да и҆ і҆а́кѡва, благочести́выхъ, царѧ̀ прⷪ҇ро́ка, и҆
а҆пⷭ҇ла, пе́рвагѡ є҆пі́скопа: тѣ́хъ бо ᲂу҆че́ньми ле́сти и҆зба́вльшесѧ, хрⷭ҇та̀
славосло́вимъ ѿ дв҃ы возсїѧ́вшаго и҆ вопло́щшагосѧ, є҆́же спастѝ дꙋ́шы на́шѧ.

=И҆ ны́нѣ: Бг҃оро́диченъ гла́са. Вхо́дъ. Прокі́менъ днѐ.=

=На лїті́и стїхи̑ры пра́здника, поє́мыѧ на са́мый пра́здникъ.=

=Сла́ва, и҆ ны́нѣ:= ~Волсвѝ персі́дстїи:

=На стїхо́внѣ стїхи̑ры воскрⷭ҇ны. Сла́ва, гла́съ ѕ҃:=

~Свѧще́нныхъ па́мѧть, и҆ царе́й держа́ва, и҆ весе́лїе бы́сть рождество̀ твоѐ,
и҆ въ не́мъ хва́лѧщесѧ глаго́лемъ: ѻ҆́ч҃е на́шъ, и҆́же є҆сѝ на нб҃сѣ́хъ, да
ст҃и́тсѧ и҆́мѧ твоѐ, чл҃вѣколю́бче.

=И҆ ны́нѣ, гла́съ то́йже:=

~Дне́сь неви́димое є҆стество̀, человѣ́кѡмъ ѿ дв҃ы совокꙋплѧ́етсѧ: дне́сь
безмѣ́рное сꙋщество̀, въ виѳлее́мѣ пелена́ми ѡ҆бвива́етсѧ: дне́сь бг҃ъ ѕвѣздо́ю
волхвы̀ въ поклоне́нїе приво́дитъ, провозвѣща́ѧ своѐ тридне́вное погребе́нїе,
ꙗ҆́кѡ въ зла́тѣ и҆ смѵ́рнѣ и҆ лїва́нѣ. є҆мꙋ́же пое́мъ: воплоти́выйсѧ ѿ дв҃ы,
хрⷭ҇тѐ бж҃е, спасѝ дꙋ́шы на́шѧ.

=На благослове́нїи хлѣ́бѡвъ тропа́рь:= ~Ржⷭ҇тво̀ твоѐ: =Два́жды.=

=И҆ ст҃ы́хъ, гла́съ в҃, є҆ди́ножды.=

~Благовѣствꙋ́й, і҆ѡ́сифе, дв҃дꙋ чꙋдеса̀ бг҃оѻтцꙋ̀: дв҃ꙋ ви́дѣлъ є҆сѝ ро́ждшꙋю,
съ па́стыри славосло́вилъ є҆сѝ, съ волхвы̀ поклони́лсѧ є҆сѝ, а҆́гг҃ломъ вѣ́сть
прїе́мъ. молѝ хрⷭ҇та̀ бг҃а, спастѝ дꙋ́шы на́шѧ.

=А҆ и҆дѣ́же нѣ́сть всено́щнагѡ бдѣ́нїѧ: на повече́рїи по трист҃о́мъ, конда́къ
бг҃оѻц҃є́въ. Сла́ва, и҆ ны́нѣ, пра́здника.= <<537>>

=На ᲂу҆́трени, на= ~Бг҃ъ гдⷭ҇ь, =тропа́рь воскрⷭ҇нъ, два́жды. Сла́ва, ст҃ы́хъ:
И҆ ны́нѣ, пра́здника. По каѳі́смахъ, сѣда́льны воскрⷭ҇ны, съ бг҃орѡ́дичны
и҆́хъ.= И҆ чте́нїе во є҆ѵⷢ҇лїи толково́мъ, ѿ матѳе́а, недѣ́лѧ по ржⷭ҇твѣ̀
хрⷭ҇то́вѣ: и҆лѝ сло́во григо́рїа нѵ́сскагѡ, ѡ҆ ст҃ѣ́й трⷪ҇цѣ и҆ ѡ҆ а҆враа́мѣ, на
двѣ̀ ча́сти. =И҆= пое́мъ непоро́чны, и҆ тропарѝ и҆́хъ. ѵ҆пакоѝ гла́са.
~Степє́нна и҆ прокі́менъ гла́са. ~Є҆ѵⷢ҇лїе воскрⷭ҇ное. ~Воскрⷭ҇нїе хрⷭ҇то́во
ви́дѣвше: ~По н҃-мъ ѱалмѣ̀ стїхи́ра воскрⷭ҇на. =Канѡ́нъ воскрⷭ҇нъ, со і҆рмосо́мъ
на д҃, и҆ бцⷣѣ на в҃, и҆ пра́здника на д҃, и҆ настоѧ́щїй канѡ́нъ на д҃.
Творе́нїе космы̀ мона́ха.=

=Гла́съ д҃. Пѣ́снь а҃. І҆рмо́съ:=

~Воспою̀ тебѣ̀, гдⷭ҇и бж҃е мо́й, ꙗ҆́кѡ и҆зве́лъ є҆сѝ лю́ди и҆зъ рабо́ты
є҆гѵ́петскїѧ, покры́лъ же є҆сѝ колесни̑цы фараѡ́новы и҆ си́лꙋ.

~Є҆ли́цы рожде́ствєннаѧ сотворѧ́емъ вопло́щшагѡсѧ на́съ ра́ди, ра́достїю
воспои́мъ і҆а́кѡва бг҃обра́та, и҆ дв҃да бг҃оѻц҃а̀.

~Сла́ва въ вы́шнихъ, ли́цы а҆́гг҃льстїи, въ виѳлее́мѣ і҆ѡ́сифꙋ предста́ша,
глаго́люще: съ ни́миже благоизво́лившаго воплоти́тисѧ воспои́мъ.

~Дв҃де бг҃оѻ́тче, съ гꙋ́сльми, ѿ ко́рене і҆ессе́ова вопло́щшагосѧ гдⷭ҇а,
і҆а́кѡва првⷣнаго привле́къ, воспо́й.

~Воспою̀ тебѣ̀, гдⷭ҇и бж҃е мо́й, ꙗ҆́кѡ роди́лсѧ є҆сѝ и҆зъ мт҃ре дв҃ы ст҃ы́ѧ, и҆
сїю̀ показа́лъ є҆сѝ наде́ждꙋ дꙋ́шъ на́шихъ.

=Катава́сїа:= ~Хрⷭ҇то́съ ражда́етсѧ:

=Пѣ́снь г҃. І҆рмо́съ:=

~Оу҆твержде́нїе на тѧ̀ надѣ́ющихсѧ, хрⷭ҇тѐ бж҃е, въ вѣ́рѣ правосла́внѣй твое́й
ᲂу҆твердѝ на́съ, ꙗ҆́кѡ чл҃вѣколю́бецъ.

~Ро́ждшагосѧ пло́тїю ѿ дв҃ы безъ сѣ́мене хрⷭ҇та̀ бг҃а со а҆́гг҃лы всѝ
воспое́мъ, сла́ва въ вы́шнихъ бг҃ꙋ, взыва́юще.

~Всепра́зднственный на́съ ра́ди и҆стощи́вшагѡсѧ, вѣ́рнїи, пра́здникъ, съ
дв҃домъ же и҆ і҆а́кѡвомъ, пѣ́сньми по достоѧ́нїю почти́мъ. <<538>>

~Ꙗ҆́кѡ женихꙋ̀ ѿ черто́га, и҆зъ ма́тернихъ ложе́снъ, дв҃дъ речѐ гдⷭ҇ꙋ и҆зы́ти:
є҆го́же ны́нѣ со і҆а́кѡвомъ воспое́мъ.

=Бг҃оро́диченъ:=

~Безневѣ́стнꙋю и҆ бцⷣꙋ марі́ю почти́мъ: тоѧ́ бо ра́ди на́мъ возсїѧ̀ пра́вды
сл҃нце.

=Конда́къ пра́здника, гла́съ г҃:=

~Дв҃а дне́сь пресꙋ́щественнаго ражда́етъ, и҆ землѧ̀ верте́пъ непристꙋ́пномꙋ
прино́ситъ. а҆́гг҃ли съ па́стырьми славосло́вѧтъ, волсви́ же со ѕвѣздо́ю
пꙋтеше́ствꙋютъ: на́съ бо ра́ди роди́сѧ ѻ҆троча̀ мла́до, превѣ́чный бг҃ъ.

=І҆́косъ:=

~Є҆де́мъ виѳлее́мъ ѿве́рзе, прїиди́те, ви́димъ, пи́щꙋ въ та́йнѣ ѡ҆брѣто́хомъ:
прїиди́те, прїи́мемъ сꙋ̑щаѧ ра̑йскаѧ внꙋ́трь верте́па. та́мѡ ꙗ҆ви́сѧ ко́рень
ненапое́нъ, прозѧба́ѧ ѿпꙋще́нїе: та́мѡ ѡ҆брѣ́тесѧ кла́дѧзь неиско́панъ, и҆зъ
негѡ́же дв҃дъ пи́ти дре́вле возжада́сѧ: та́мѡ дв҃а ро́ждши младе́нца, жа́ждꙋ
ᲂу҆ста́ви а҆́бїе а҆да́мовꙋ и҆ дв҃довꙋ. сегѡ̀ ра́ди къ немꙋ̀ и҆́демъ, гдѣ̀
роди́сѧ ѻ҆троча̀ мла́до, превѣ́чный бг҃ъ.

=Сѣда́ленъ, гла́съ г҃. Подо́бенъ:= ~Дв҃а дне́сь:

~І҆ѡ́сифа пра́веднаго, дв҃ы ѡ҆брꙋ́чника, съ дв҃домъ і҆а́кѡва достодо́лжнѡ
воспое́мъ: сі́и бо пра́ведною ходи́вше стезе́ю, достиго́ша нбⷭ҇ныѧ ѻ҆би́тели,
досто́йнѡ ликꙋ́юще со а҆́гг҃лы, на́мъ про́сѧтъ согрѣше́нїй ѡ҆ставле́нїе.

=Сла́ва, гла́съ и҆ подо́бенъ то́йже:=

~Дв҃а родѝ творца̀ всѧ́ческихъ, и҆ волсвѝ грѧдꙋ́тъ семꙋ̀ пло́тїю поклони́тисѧ:
человѣ́цы со а҆́гг҃лы славосло́вѧтъ: верте́пъ же и҆ ꙗ҆́сли дароно́сѧтъ,
воспѣва́юще ро́ждшагосѧ ѻ҆троча̀ мла́до превѣ́чнаго бг҃а.

=И҆ ны́нѣ, гла́съ а҃. Подо́бенъ:= ~Ли́къ а҆́гг҃льскїй:

~Ли́къ прⷪ҇ро́ческїй пра́зднꙋетъ бжⷭ҇твеннѣ чꙋ́до въ тебѣ̀ <<539>> бы́вшее, ѽ
дв҃о! бг҃а бо вопло́щшасѧ на землѝ породила̀ є҆сѝ. тѣ́мже а҆́гг҃ли съ па́стырьми
пою́тъ, волсви́ же вѣ́рою со і҆ѡ́сифомъ вопїю́тъ дв҃дꙋ чꙋдеса̀ бг҃оѻтцꙋ̀.

=Пѣ́снь д҃. І҆рмо́съ:=

~Твоегѡ̀ на землѝ ꙗ҆вле́нїѧ, хрⷭ҇тѐ бж҃е, проповѣ́даѧ прⷪ҇ро́къ прише́ствїе, въ
весе́лїемъ вопїѧ́ше: сла́ва си́лѣ твое́й, гдⷭ҇и.

~Съ волхвы̀ ро́ждшемꙋсѧ поклони́мсѧ, и҆ со а҆́гг҃лы и҆ і҆ѡ́сифомъ ликꙋ́имъ,
бг҃олѣ́пнѡ взыва́юще: сла́ва въ вы́шнихъ хрⷭ҇тꙋ̀ бг҃ꙋ.

~Црⷭ҇твꙋѧй всѣ́ми царьмѝ хрⷭ҇то́съ, по пло́ти ѿ сѣ́мене дв҃дова рожде́йсѧ,
и҆збра́ннаго і҆а́кѡва прїѧ́тъ бра́та, ꙗ҆́коже и҆зво́ли.

=Ѿ= дв҃ы гдⷭ҇ь ꙗ҆ви́выйсѧ во пло́ти, спросла́ви па́мѧть ва́шꙋ, ст҃і́и,
а҆пⷭ҇лѡвъ лꙋ́чшїй і҆а́кѡве, и҆ дв҃де всебл҃же́нне.

=Бг҃оро́диченъ:=

~Херꙋві́мскихъ чинѡ́въ преимꙋ́щи, и҆ бг҃а на рꙋкꙋ̀ носи́ма съ пло́тїю поне́сши,
ра́дꙋйсѧ, бцⷣе безневѣ́стнаѧ.

=Пѣ́снь є҃. І҆рмо́съ:=

~Возсїѧ́вый свѣ́тъ, и҆ просвѣти́вый ᲂу҆́тро, и҆ показа́вый де́нь, сла́ва тебѣ̀,
сла́ва тебѣ̀, і҆и҃се сн҃е бж҃їй.

=Ѿ= дв҃ы чⷭ҇тыѧ благоволи́вый роди́тисѧ, бж҃е воплоти́выйсѧ, сла́ва тебѣ̀,
сла́ва тебѣ̀, і҆ѡ́сифъ вопїѧ́ше.

=Ѿ= дв҃ы рожде́йсѧ, и҆ па́мѧть ᲂу҆ѧсни́вый дв҃да и҆ і҆а́кѡва, сла́ва тебѣ̀,
сла́ва тебѣ̀, і҆и҃се сн҃е бж҃їй.

~Є҆го́же прⷪ҇ро́къ дв҃дъ до́ждь на рꙋно̀ нарица́ше бг҃одохнове́ннѡ, і҆а́кѡвъ
проповѣ́да і҆и҃са сн҃а бж҃їѧ.

=Бг҃оро́диченъ:=

~А҆́гг҃ла гла́съ немо́лчнѡ тва́рь прино́ситъ тебѣ̀, дв҃о: ра́дꙋйсѧ, мт҃и чⷭ҇таѧ
і҆и҃са сн҃а бж҃їѧ.

=Пѣ́снь ѕ҃. І҆рмо́съ:=

~Возопѝ, проѡбразꙋ́ѧ погребе́нїе тридне́вное, прⷪ҇ро́къ і҆ѡ́на, въ ки́тѣ
молѧ́сѧ: ѿ тлѝ и҆зба́ви мѧ̀, і҆и҃се, цр҃ю̀ си́лъ. <<540>>

~Предстоѧ́хꙋ ᲂу҆жаса́ющесѧ чи́ни небе́снїи верте́пꙋ, и҆ ржⷭ҇тво̀ пречи́стое
воспѣ́ша немо́лчнѡ: сла́ва въ вы́шнихъ бг҃ꙋ ро́ждшꙋсѧ.

~Сѣ́лъ є҆сѝ на прⷭ҇то́лѣ, ꙗ҆́коже клѧ́лсѧ є҆сѝ, влⷣко, прⷪ҇ро́кꙋ дв҃дꙋ, ѿ
плода̀ чре́ва є҆гѡ̀ проше́дъ: і҆а́кѡвꙋ же цр҃кве пре́далъ є҆сѝ прⷭ҇то́лъ хрⷭ҇тѐ.

~Ца́рь ᲂу҆́бѡ дв҃дъ, и҆ прⷪ҇ро́къ чꙋ́денъ, и҆ пра́ѻтєцъ показа́сѧ бжⷭ҇твеннагѡ
воплоще́нїѧ: первоепі́скопъ же ᲂу҆ч҃ни́къ і҆а́кѡвъ і҆и҃совъ.

=Бг҃оро́диченъ:=

~Мо́лимсѧ ѡ҆ рабѣ́хъ твои́хъ, дв҃о бцⷣе, и҆зъ тебє̀ воплоще́ннаго молѝ: ꙗ҆́кѡ
тѧ̀ и҆ є҆ди́нꙋ предста́тельницꙋ на́шꙋ вѣ́мы.

=Конда́къ, гла́съ г҃. Подо́бенъ:= ~Дв҃а дне́сь:

~Весе́лїѧ дне́сь дв҃дъ и҆сполнѧ́етсѧ бжⷭ҇твенный, і҆ѡ́сифъ же хвале́нїе со
і҆а́кѡвомъ прино́ситъ: вѣне́цъ бо сро́дствомъ хрⷭ҇то́вымъ прїе́мше ра́дꙋютсѧ, и҆
неизрече́ннѡ на землѝ ро́ждшагосѧ воспѣва́ютъ, и҆ вопїю́тъ: ще́дре, спаса́й тебѐ
чтꙋ́щыѧ.

=І҆́косъ:=

~Неизрече́ннымъ совѣ́томъ ражда́етсѧ пло́тїю, безпло́тный ѡ҆писꙋ́етсѧ ны́нѣ
тѣ́ломъ, неѡпи́санный, и҆ спаса́етъ непрело́жнѡ ѻ҆́ба сꙋщества̀: нача́ло
прїе́млетъ, и҆́же є҆стество́мъ безнача́льный и҆ є҆ди́нъ безлѣ́тенъ: зри́тсѧ
младе́нецъ, сы́й всесоверше́нный: но́ситсѧ рꙋка́ми, носѧ́й всѧ́чєскаѧ. тѣ́мже
тогѡ̀ сро́дствомъ почтє́нныѧ, ꙗ҆́кѡ бг҃ъ вѣнча́етъ свои́мъ ржⷭ҇тво́мъ, ꙗ҆̀же
прославлѧ́юще вѣ́рою, немо́лчнѡ вопїе́мъ: ще́дре, спаса́й тебѐ чтꙋ́щыѧ.

=Пѣ́снь з҃. І҆рмо́съ:=

~А҆враа́мстїи и҆ногда̀ въ вавѷлѡ́нѣ ѻ҆́троцы пе́щный пла́мень попра́ша,
пѣ́сньми взыва́юще: ѻ҆тє́цъ на́шихъ бж҃е, бл҃гослове́нъ є҆сѝ.

~Па́че сло́ва ржⷭ҇твꙋ̀ бцⷣы марі́и ли́цы а҆́гг҃льстїи дивѧ́щесѧ, і҆ѡ́сифꙋ
вопїѧ́хꙋ: въ вы́шнихъ сла́ва, и҆ на землѝ ми́ръ.

~Невѣстово́децъ ᲂу҆́бѡ дв҃дъ, черто́жникъ же <<541>> бжⷭ҇твенныѧ цр҃кве
і҆а́кѡвъ бы́вше, глаго́лахꙋ: воплоще́йсѧ на́съ ра́ди бж҃е, бл҃гослове́нъ є҆сѝ.

~И҆́же во прⷪ҇ро́цѣхъ ца́рь, и҆ во царѣ́хъ прⷪ҇ро́къ, со і҆а́кѡвомъ
бг҃омꙋ́дрымъ и҆ на́мъ воспо́й: воплоще́йсѧ на́съ ра́ди хрⷭ҇тѐ, бл҃гослове́нъ
є҆сѝ.

=Бг҃оро́диченъ:=

~Въ неѡпа́льнѣй кꙋпинѣ̀ и҆ росода́тельнѣй пе́щи, ты̀ прописа́вшисѧ, мт҃и
пречⷭ҇таѧ, безъ сѣ́мене родила̀ є҆сѝ воплоще́ннаго, бг҃а, приснобл҃гослове́ннаѧ.

=Пѣ́снь и҃. І҆рмо́съ:=

~Цр҃ѧ̀ хрⷭ҇та̀, є҆го́же и҆сповѣ́даша плѣне́ннїи ѻ҆́троцы въ пещѝ, глаго́люще
ве́лїимъ гла́сомъ: всѧ̑ дѣла̀ по́йте гдⷭ҇а.

~Вопло́щшагосѧ хрⷭ҇та̀, є҆го́же славосло́виша нбⷭ҇ныѧ си̑лы, и҆ і҆ѡ́сифъ
ѡ҆брꙋ́чникъ непреста́ннѡ воспѣва́етъ: всѧ̑ дѣла̀ гдⷭ҇а по́йте, и҆ превозноси́те
є҆го̀ во вѣ́ки.

~Вопло́щшагосѧ хрⷭ҇та̀, є҆го́же проречѐ дв҃дъ бг҃оѻте́цъ, и҆ лю́демъ проповѣ́да
і҆а́кѡвъ, вопїѧ̀: всѧ̑ дѣла̀ гдⷭ҇а по́йте, и҆ превозноси́те є҆го̀ во вѣ́ки.

=Ѿ= дв҃ы ро́ждшагосѧ хрⷭ҇та̀, и҆ возвели́чившаго дв҃довꙋ и҆ і҆а́кѡвлю
свѧще́ннꙋю па́мѧть, ꙗ҆́кѡ дрꙋгѡ́въ є҆гѡ̀: всѧ̑ дѣла̀ гдⷭ҇а по́йте и҆
превозноси́те є҆го̀ во вѣ́ки.

=Бг҃оро́диченъ:=

~Цр҃ѧ̀ хрⷭ҇та̀, є҆го́же на́мъ родѝ бцⷣа марі́а и҆ по ржⷭ҇твѣ̀ пребы́сть дв҃а
чⷭ҇таѧ, всѧ̑ дѣла̀ гдⷭ҇а по́йте, и҆ превозноси́те є҆го̀ во вѣ́ки.

=На ѳ҃-й пѣ́сни пое́мъ:= ~Честнѣ́йшꙋю:

=Пѣ́снь ѳ҃. І҆рмо́съ:=

~Мѡѷсе́й на горѣ̀ неѡпали́мꙋю кꙋпинꙋ̀ ви́дѣ, і҆ѡ́сифъ въ верте́пѣ неизрече́нное
ржⷭ҇тво̀ слы́ша, нескве́рнаѧ дв҃о, безмꙋ́жнаѧ мт҃и, пѣ́сньми тѧ̀, бцⷣе,
велича́емъ.

~Ро́ждшемꙋсѧ ѿ дв҃ы всѧ̀ тва́рь тре́петомъ послꙋжѝ: нб҃са̀ ᲂу҆́бѡ ѕвѣздо́ю,
землѧ́ же ꙗ҆́сльми: гора̀, верте́помъ, <<542>> волсвѝ дармѝ: па́стырїе
чꙋдесе́мъ, а҆́гг҃ли же, сла́ва въ вы́шнихъ бг҃ꙋ.

~Ца́рь ѿ па́стырей дре́вле ᲂу҆́бѡ дв҃дъ бы́сть, ѿ колѣ́на же і҆ꙋ́дова и҆
ца́рскагѡ ты̀, і҆а́кѡве, па́стырь па́ствы показа́лсѧ є҆сѝ вопло́щшагѡсѧ, а҆́гнца
вы́шнѧгѡ и҆ сн҃а бж҃їѧ.

~Виѳлее́ме, ны́нѣ весели́сѧ, гра́дъ бы́въ но́вагѡ дв҃да: и҆ сїѡ́не, возвѣща́й
цр҃квей старѣ́йшинство, ѻ҆́бщее весе́лїе, всѣ́хъ цр҃ѧ̀, и҆ тогѡ̀ ᲂу҆го́дники
ны́нѣ воспрїе́мши.

=Бг҃оро́диченъ:=

~А҆́гг҃льстїи собо́ри тѧ̀, бг҃ороди́тельнице, сла́вѧтъ, и҆ человѣ́ческїй ро́дъ
тѧ̀ непреста́ннѡ пѣ́сньми почита́етъ: ты́ бо бжⷭ҇твеннымъ ржⷭ҇тво́мъ земны̑ѧ съ
нбⷭ҇ными совокꙋпи́ла є҆сѝ. тѣ́мже тѧ̀ почита́емъ.

=Свѣти́ленъ воскрⷭ҇нъ. Сла́ва, ст҃ы́хъ. Подо́бенъ:= ~Со ᲂу҆ченикѝ:

~Со і҆а́кѡвомъ воспои́мъ сла́внымъ бг҃обра́томъ дв҃да бг҃оѻтца̀, і҆ѡ́сифа же
бжⷭ҇твеннаго, бцⷣы ѡ҆брꙋ́чника: хрⷭ҇то́вꙋ бжⷭ҇твенномꙋ ржⷭ҇твꙋ̀ послꙋжи́ша во
гра́дѣ виѳлее́мѣ бг҃олѣ́пнѡ, со а҆́гг҃лы, волхвы́ же и҆ па́стырьми томꙋ̀ пѣ́снь
пою́ще, ꙗ҆́кѡ бг҃ꙋ и҆ влⷣцѣ.

=И҆ ны́нѣ, пра́здника.=

=На хвали́техъ стїхи̑ры воскрⷭ҇ны, д҃: и҆ пра́здника д҃, д҃-гѡ гла́са, съ
припѣ̑вы пра́здника.=

=Сла́ва, гла́съ и҃:=

~Кро́вь, и҆ ѻ҆́гнь, и҆ кꙋре́нїе ды́ма, чꙋдеса̀ на землѝ ꙗ҆̀же прови́дѣ і҆ѡ́иль:
кро́вь, воплоще́нїе: ѻ҆́гнь, бжⷭ҇тво̀: кꙋре́нїе же ды́ма, дх҃ъ ст҃ы́й наше́дый
на дв҃ꙋ, и҆ мі́ръ ѡ҆благоꙋха́вшїй. ве́лїе та́инство твоегѡ̀ вочл҃вѣ́ченїѧ,
гдⷭ҇и, сла́ва тебѣ̀.

=И҆ ны́нѣ:= ~Пребл҃гослове́нна є҆сѝ, бцⷣе дв҃о:

~Славосло́вїе вели́кое. ~Тропа́рь воскрⷭ҇нъ, и҆ ѿпꙋ́стъ. ~Стїхи́ра є҆ѵⷢ҇льскаѧ,
ча́съ а҃, и҆ коне́чный ѿпꙋ́стъ. ~На часѣ́хъ тропа́рь воскрⷭ҇нъ. Сла́ва,
пра́здника: И҆ ны́нѣ, бг҃оро́диченъ: и҆ ст҃ы́хъ тропа́рь премѣнѧ́юще глаго́лемъ.
~По ~Ѻ҆́ч҃е на́шъ: конда́къ пра́здника и҆ ст҃ы́хъ, премѣнѧ́юще глаго́лемъ.
<<543>>

~На лїтꙋргі́и: бл҃жє́нна гла́са, на д҃: и҆ пра́здника, на д҃: и҆ ст҃ы́хъ пѣ́снь
ѕ҃, на д҃. ~По вхо́дѣ тропа́рь воскрⷭ҇нъ, и҆ пра́здника, и҆ ст҃ы́хъ: Сла́ва,
конда́къ ст҃ы́хъ: И҆ ны́нѣ, пра́здника. ~Прокі́менъ гла́са: и҆ ст҃ы́хъ, гла́съ
д҃: ~Ди́венъ бг҃ъ во ст҃ы́хъ свои́хъ, бг҃ъ і҆и҃левъ. =Сті́хъ:= ~Въ це́рквахъ
благослови́те бг҃а, гдⷭ҇а ѿ и҆стѡ́чникъ і҆и҃левыхъ. ~А҆пⷭ҇лъ къ гала́тѡмъ,
зача́ло с҃. ~А҆ллилꙋ́їа, гла́съ д҃: ~Помѧнѝ, гдⷭ҇и, дв҃да, и҆ всю̀ кро́тость
є҆гѡ̀. ~Є҆ѵⷢ҇лїе ѿ матѳе́а, зача́ло д҃. ~Прича́стенъ: ~Хвали́те гдⷭ҇а: ~Дрꙋгі́й:
~Ра́дꙋйтесѧ:

[Зрѝ] =Оу҆ка́зъ ѡ҆ а҆пⷭ҇лѣхъ и҆ ѡ҆ є҆ѵⷢ҇лїахъ, ꙗ҆́же быва́етъ сꙋббѡ́та и҆
недѣ́лѧ по ржⷭ҇твѣ̀ хрⷭ҇то́вѣ: и҆ дрꙋга́ѧ сꙋббѡ́та и҆ недѣ́лѧ предъ
бг҃оѧвле́нїемъ.=

~Подоба́етъ вѣ́дати, ꙗ҆́кѡ а҆́ще слꙋчи́тсѧ ржⷭ҇тво̀ хрⷭ҇то́во въ недѣ́лю: и҆
тогда̀ быва́етъ междꙋ̀ ржⷭ҇тво́мъ хрⷭ҇то́вымъ и҆ бг҃оѧвле́нїемъ є҆ди́на сꙋббѡ́та
и҆ недѣ́лѧ: и҆ пое́мъ недѣ́лю по ржⷭ҇твѣ̀ хрⷭ҇то́вѣ наꙋ́трїе пра́здника ржⷭ҇тва̀
хрⷭ҇то́ва въ понедѣ́льникъ деке́мврїа въ к҃ѕ де́нь, ꙗ҆́коже ᲂу҆каза́сѧ на рѧдꙋ̀
въ понедѣ́лникъ наꙋ́трїе пра́здника.

~На лїтꙋргі́и чте́мъ а҆пⷭ҇лъ и҆ є҆ѵⷢ҇лїе недѣ́ли, ꙗ҆́же по ржⷭ҇твѣ̀ хрⷭ҇то́вѣ.
=А҆= сꙋббѡ́тѣ, ꙗ҆́же по ржⷭ҇твѣ̀ хрⷭ҇то́вѣ, чте́мъ а҆пⷭ҇лъ и҆ є҆ѵⷢ҇лїе въ
сꙋббѡ́тꙋ на ѿда́нїе пра́здника ржⷭ҇тва̀ хрⷭ҇то́ва пре́жде, та́же сꙋббѡ́тѣ предъ
бг҃оѧвле́нїемъ: Прокі́менъ же, а҆ллилꙋ́їа, и҆ прича́стенъ, пра́здника. =А҆= въ
а҃ і҆аннꙋа́рїа, прокі́менъ, а҆пⷭ҇лъ и҆ є҆ѵⷢ҇лїе чте́мъ недѣ́ли предъ
бг҃оѧвле́нїемъ, ꙗ҆́коже въ настоѧ́щей главѣ̀ въ рѧдꙋ̀ и҆з̾ѧви́тсѧ.

[Зрѝ] =А҆́ще ли ржⷭ҇тво̀ хрⷭ҇то́во въ понедѣ́льникъ:=

=И҆= тогда̀ быва́етъ междꙋ̀ ржⷭ҇тво́мъ хрⷭ҇то́вымъ и҆ бг҃оѧвле́нїемъ сꙋббѡ́та
и҆ недѣ́лѧ є҆ди́на: и҆ сꙋббѡ́та по ржⷭ҇твѣ̀ хрⷭ҇то́вѣ тогда̀ быва́етъ деке́мврїа
въ л҃ де́нь. ~На лїтꙋргі́и прокі́менъ, а҆пⷭ҇лъ, а҆ллилꙋ́їа, є҆ѵⷢ҇лїе и҆
прича́стенъ, пре́жде чте́мъ сꙋббѡ́тѣ, по ржⷭ҇твѣ̀ хрⷭ҇то́вѣ, та́же а҆пⷭ҇лъ и҆
є҆ѵⷢ҇лїе сꙋббѡ́тѣ предъ бг҃оѧвле́нїемъ. =А҆= недѣ́ли, ꙗ҆̀же по ржⷭ҇твѣ̀
хрⷭ҇то́вѣ, чте́мъ на лїтꙋргі́и во ѿда́нїе <<544>> пра́здника ржⷭ҇тва̀ хрⷭ҇то́ва,
а҆пⷭ҇лъ и҆ є҆ѵⷢ҇лїе, ꙗ҆́коже ᲂу҆каза́сѧ на рѧдꙋ̀. =А҆= недѣ́ли, ꙗ҆́же предъ
бг҃оѧвле́нїемъ, прокі́менъ, а҆пⷭ҇лъ, а҆ллилꙋ́їа, и҆ є҆ѵⷢ҇лїе, чте́мъ і҆аннꙋа́рїа
въ а҃ де́нь, ꙗ҆́коже ᲂу҆ка́жетсѧ на рѧдꙋ̀, є҆гда̀ слꙋчи́тсѧ ѡ҆брѣ́занїе, и҆
васі́лїа въ недѣ́лю.

[Зрѝ] =А҆́ще ли ржⷭ҇тво̀ хрⷭ҇то́во во вто́рникъ:=

=И҆= тогда̀ быва́етъ междꙋ̀ ржⷭ҇тво́мъ хрⷭ҇то́вымъ, и҆ бг҃оѧвле́нїемъ, двѣ̀
сꙋббѡ́ты, а҆ недѣ́лѧ є҆ди́на. =И҆= сꙋббѡ́та, ꙗ҆́же по ржⷭ҇твѣ̀ хрⷭ҇то́вѣ, тогда̀
быва́етъ деке́мврїа въ к҃ѳ де́нь.

~На лїтꙋргі́и прокі́менъ, а҆пⷭ҇лъ, а҆ллилꙋ́їа, є҆ѵⷢ҇лїе и҆ прича́стенъ, пре́жде
сꙋббѡ́тѣ по ржⷭ҇твѣ̀ хрⷭ҇то́вѣ, и҆ пото́мъ младе́нцємъ: =А҆= недѣ́ли, ꙗ҆́же по
ржⷭ҇твѣ̀ хрⷭ҇то́вѣ, пое́мъ слꙋ́жбꙋ деке́мврїа въ л҃ де́нь, ꙗ҆́коже ᲂу҆каза́сѧ на
рѧдꙋ̀. =А҆= недѣ́ли, ꙗ҆́же предъ бг҃оѧвле́нїемъ, є҆ѵⷢ҇лїе ᲂу҆́треннее, и҆ на
лїтꙋргі́и прокі́менъ, а҆пⷭ҇лъ, а҆ллилꙋ́їа и҆ є҆ѵⷢ҇лїе чте́мъ пре́жде і҆аннꙋа́рїа
въ а҃ де́нь, и҆ пото́мъ ѡ҆брѣ́занїѧ, и҆ васі́лїа є҆ди́но. ~Прича́стенъ:
~Хвали́те гдⷭ҇а: ~Дрꙋгі́й: ~Въ па́мѧть вѣ́чнꙋю:

[Зрѝ] =А҆́ще ли ржⷭ҇тво̀ хрⷭ҇то́во въ сре́дꙋ, и҆лѝ въ четверто́къ, и҆лѝ въ
пѧто́къ:=

=И҆= тогда̀ быва́ютъ междꙋ̀ ржⷭ҇тво́мъ хрⷭ҇то́вымъ и҆ бг҃оѧвле́нїемъ двѣ̀
сꙋббѡ́ты и҆ недѣ́ли. ~Въ а҃-ю ᲂу҆́бѡ недѣ́лю чте́тсѧ а҆пⷭ҇лъ и҆ є҆ѵⷢ҇лїе
сꙋббѡ́тѣ и҆ недѣ́ли по ржⷭ҇твѣ̀ хрⷭ҇то́вѣ. =А҆= во в҃-ю сꙋббѡ́тꙋ и҆ недѣ́лю,
чте́тсѧ а҆пⷭ҇лъ и҆ є҆ѵⷢ҇лїе, сꙋббѡ́тѣ и҆ недѣ́ли, ꙗ҆́же предъ бг҃оѧвле́нїемъ.

[Зрѝ] =А҆́ще ли ржⷭ҇тво̀ хрⷭ҇то́во въ сꙋббѡ́тꙋ:=

=И҆= тогда̀ быва́ютъ междꙋ̀ ржⷭ҇тво́мъ хрⷭ҇то́вымъ и҆ бг҃оѧвле́нїемъ двѣ̀
недѣ́ли, а҆ сꙋббѡ́та є҆ди́на. И҆ недѣ́ли, ꙗ҆́же по ржⷭ҇твѣ̀ хрⷭ҇то́вѣ, пое́мъ
слꙋ́жбꙋ наꙋ́трїе ржⷭ҇тва̀ хрⷭ҇то́ва въ недѣ́лю, ꙗ҆́коже ᲂу҆каза́сѧ на рѧдꙋ̀.
=А҆= ѿда́нїе ржⷭ҇тва̀ хрⷭ҇то́ва тогда̀ быва́етъ въ пѧто́къ. И҆ пое́мъ слꙋ́жбꙋ
ѿда́нїѧ ржⷭ҇тва̀ хрⷭ҇то́ва, ꙗ҆́коже ᲂу҆каза́сѧ на рѧдꙋ̀. То́чїю на лїтꙋргі́и
прокі́менъ, а҆ллилꙋ́їа и҆ прича́стенъ пра́здника: а҆пⷭ҇лъ же и҆ є҆ѵⷢ҇лїе
сꙋббѡ́тѣ по ржⷭ҇твѣ̀ хрⷭ҇то́вѣ. ~Въ <<545>> сꙋббѡ́тꙋ, ꙗ҆́же предъ
бг҃оѧвле́нїемъ, на лїтꙋргі́и а҆пⷭ҇лъ и҆ є҆ѵⷢ҇лїе чте́мъ і҆аннꙋа́рїа въ а҃ де́нь.
пре́жде ѡ҆брѣ́занїѧ, и҆ пото́мъ сꙋббѡ́тѣ предъ бг҃оѧвле́нїемъ. =А҆= наꙋ́трїе въ
настоѧ́щꙋю недѣ́лю, на ᲂу҆́трени є҆ѵⷢ҇лїе чте́мъ воскрⷭ҇ное рѧдово́е. =А҆= на
лїтꙋргі́и прокі́менъ, а҆пⷭ҇лъ, а҆ллилꙋ́їа и҆ є҆ѵⷢ҇лїе пре́жде недѣ́ли предъ
бг҃оѧвле́нїемъ, та́же ст҃а́гѡ. ~Рѧ́дъ же чте́мъ подъ зача́ло, а҆́ще не бꙋ́детъ
ѿстꙋ́пки. ~Прича́стенъ: ~Хвали́те гдⷭ҇а: и҆ ст҃а́гѡ.

