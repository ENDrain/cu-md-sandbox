<<249>>

=Бг҃оро́дичны ѿпꙋсти́тельнїи,=

=пое́мїи во всѐ лѣ́то, въ вечє́рни, и҆ на= ~Бг҃ъ гдⷭ҇ь, =во ᲂу҆́трєни, и҆ па́ки
въ коне́цъ ᲂу҆́трени.=

=Въ недѣ́лю ве́чера и҆ въ понедѣ́льникъ, на= ~Бг҃ъ гдⷭ҇ь, =гла́съ а҃:=

~Чꙋ́до чꙋде́съ бл҃года́тнаѧ, въ тебѣ̀ зрѧ́щи тва́рь ра́дꙋетсѧ: зачала́ бо є҆сѝ
безсѣ́меннѡ, и҆ родила̀ є҆сѝ неизрече́ннѡ, є҆гѡ́же чинонача̑лїѧ а҆́гг҃лѡвъ
ви́дѣти не мо́гꙋтъ: того̀ молѝ ѡ҆ дꙋша́хъ на́шихъ.

=Въ коне́цъ ᲂу҆́трени:=

~Пречи́стаѧ бцⷣе, на нб҃сѣ́хъ бл҃гослове́ннаѧ, и҆ на землѝ славосло́вимаѧ,
ра́дꙋйсѧ невѣ́сто неневѣ́стнаѧ.

=Въ понедѣ́льникъ ве́чера и҆ во вто́рникъ, на= ~Бг҃ъ гдⷭ҇ь:

~Заче́ншаѧ неѡпа́льнѡ ѻ҆́гнь бж҃е́ственный, и҆ ро́ждшаѧ безсѣ́меннѡ <<250>>
и҆сто́чника жи́зни гдⷭ҇а, бл҃года́тнаѧ бцⷣе, сп҃са́й тѧ̀ велича́ющыѧ.

=Въ коне́цъ ᲂу҆́трени:=

~Безма́тернаго на нб҃сѝ па́че мы́сли и҆ слꙋ́ха, на землѝ без̾ ѻ҆ц҃а̀ родила̀
є҆сѝ, того̀ бцⷣе молѝ ѡ҆ дꙋша́хъ на́шихъ.

=Во вто́рникъ ве́чера и҆ въ сре́дꙋ, на= ~Бг҃ъ гдⷭ҇ь:

~Твоѐ предста́тельство и҆мꙋ́ще пречи́стаѧ, и҆ твои́ми мл҃твами лю́тыхъ
и҆збавлѧ́еми, крⷭ҇то́мъ сн҃а твоегѡ̀ вездѣ̀ соблюда́еми, по до́лгꙋ тѧ̀ всѝ
бл҃гоче́стнѡ велича́емъ.

=Въ коне́цъ ᲂу҆́трени:=

~Пречⷭ҇таѧ бцⷣе, на нб҃сѣ́хъ:

=Въ сре́дꙋ ве́чера и҆ въ четверто́къ, на= ~Бг҃ъ гдⷭ҇ь:

~Заче́ншаѧ неѡпа́льнѡ:

=Въ коне́цъ ᲂу҆́трени:=

~Безма́тернаго на нб҃сѝ: <<251>>

=Въ четверто́къ ве́чера и҆ въ пѧто́къ, на= ~Бг҃ъ гдⷭ҇ь:

~Твоѐ предста́тельство и҆мꙋ́ще:

=Въ коне́цъ ᲂу҆́трени:=

~Пречⷭ҇таѧ бцⷣе:

=Въ пѧто́къ ве́чера и҆ въ сꙋббѡ́тꙋ, на= ~Бг҃ъ гдⷭ҇ь:

~Гаврїи́лꙋ вѣща́вшꙋ тебѣ̀ дв҃о:

=Въ коне́цъ ᲂу҆́трени:=

~Безма́тернаго на нб҃сѝ:

=Въ недѣ́лю ве́чера и҆ въ понедѣ́льникъ, на= ~Бг҃ъ гдⷭ҇ь, =гла́съ в҃:=

~Бл҃гоꙋтро́бїѧ сꙋ́щи и҆сто́чникъ, млⷭ҇ти сподо́би на́съ бцⷣе, при́зри на лю́ди
согрѣши́вшыѧ, ꙗ҆вѝ ꙗ҆́кѡ при́снѡ си́лꙋ твою̀: на тѧ́ бо ᲂу҆пова́юще, ра́дꙋйсѧ,
вопїе́мъ тѝ, ꙗ҆́коже и҆ногда̀ гаврїи́лъ безпло́тныхъ а҆рхїстрати́гъ.

=Въ коне́цъ ᲂу҆́трени:=

~Мт҃и ст҃а́ѧ неизрече́ннагѡ свѣ́та <<252>> а҆́гг҃льскими тѧ̀ пѣ́сньми
почита́юще, бл҃гоче́стнѡ велича́емъ.

=Въ понедѣ́льникъ ве́чера, и҆ во вто́рникъ, на= ~Бг҃ъ гдⷭ҇ь:

~Бж҃е́ственнагѡ бы́хомъ ѻ҆́бщницы є҆стества̀ тобо́ю, бцⷣе приснодв҃о, бг҃а бо
на́мъ воплоти́вшагосѧ родила̀ є҆сѝ. тѣ́мже по до́лгꙋ тѧ̀ всѝ бл҃гоче́стнѡ
велича́емъ.

=Въ коне́цъ ᲂу҆́трени:=

~Тѧ̀ велича́емъ бцⷣе, вопїю́ще: ра́дꙋйсѧ незаходи́магѡ свѣ́та ѻ҆́блаче, того̀
носи́вши въ нѣ́дрѣхъ, сла́вы гдⷭ҇а.

=Во вто́рникъ ве́чера, и҆ въ сре́дꙋ, на= ~Бг҃ъ гдⷭ҇ь:

~Препросла́влена є҆сѝ бцⷣе дв҃о: =И҆щѝ въ ѕ҃ часѣ̀.=

=Въ коне́цъ ᲂу҆́трени:=

~Тѧ̀ велича́емъ бцⷣе, вопїю́ще: ра́дꙋйсѧ же́зле, ѿ негѡ́же безсѣ́меннѡ бг҃ъ
прозѧбы́й, погꙋбѝ на дре́вѣ сме́рть. <<253>>

=Въ сре́дꙋ ве́чера, и҆ въ четверто́къ, на= ~Бг҃ъ гдⷭ҇ь:

~Бж҃е́ственнагѡ бы́хомъ ѻ҆́бщницы:

=Въ коне́цъ ᲂу҆́трени:=

~Тѧ̀ велича́емъ бцⷣе, вопїю́ще: ра́дꙋйсѧ незаходи́магѡ свѣ́та:

=Въ четверто́къ ве́чера, и҆ въ пѧто́къ, на= ~Бг҃ъ гдⷭ҇ь:

~Препросла́вленна є҆сѝ бцⷣе дв҃о:

=Въ коне́цъ ᲂу҆́трени:=

~Тѧ̀ велича́емъ бцⷣе, вопїю́ще: ра́дꙋйсѧ же́зле:

=Въ пѧто́къ ве́чера, и҆ въ сꙋббѡ́тꙋ, на= ~Бг҃ъ гдⷭ҇ь:

~Всѧ̑ па́че смы́сла, всѧ̑ пресла̑внаѧ твоѧ̑:

=Въ коне́цъ ᲂу҆́трени:=

~Мт҃и ст҃а́ѧ неизрече́ннагѡ свѣ́та:

=А҆́ще же прилꙋчи́тсѧ а҆ллилꙋ́їа въ ко́емлибо гла́сѣ, глаго́лютсѧ сїѧ̑, гла́съ
в҃:=

~А҆пⷭ҇ли, мч҃нцы и҆ прⷪ҇ро́цы, ст҃и́телїе, <<254>> прпⷣбнїи и҆ првⷣнїи, до́брѣ
по́двигъ соверши́вшїи, и҆ вѣ́рꙋ соблю́дшїи, дерзнове́нїе и҆мꙋ́ще ко сп҃сꙋ, ѡ҆
на́съ того̀ ꙗ҆́кѡ бл҃га моли́те сп҃сти́сѧ, мо́лимсѧ, дꙋша́мъ на́шымъ.

~Помѧнѝ гдⷭ҇и, ꙗ҆́кѡ бл҃гъ, дꙋ́шы ра̑бъ твои́хъ, и҆ є҆ли̑ка въ житїѝ
согрѣши́ша, простѝ: никто́же бо безгрѣ́шенъ, то́кмѡ ты̀ могі́й и҆
преста́влєннымъ да́ти поко́й.

~Мт҃и ст҃а́ѧ неизрече́ннагѡ свѣ́та:

=Въ недѣ́лю ве́чера, и҆ въ понедѣ́льникъ, на= ~Бг҃ъ гдⷭ҇ь, =гла́съ г҃:=

~Красотѣ̀ дв҃ства твоегѡ̀, и҆ пресвѣ́тлой чистотѣ̀ твое́й гаврїи́лъ
ᲂу҆диви́всѧ, вопїѧ́ше тѝ бцⷣе: кꙋ́ю тѝ похвалꙋ̀ принесꙋ̀ досто́йнꙋю; что́ же
воз̾именꙋ́ю тѧ̀; недоꙋмѣва́ю и҆ ᲂу҆жаса́юсѧ. тѣ́мже ꙗ҆́кѡ повелѣ́нъ бы́хъ,
вопїю́ ти: ра́дꙋйсѧ бл҃года́тнаѧ. <<255>>

=Въ коне́цъ ᲂу҆́трени:=

~Кі́йждо, и҆дѣ́же сп҃са́етсѧ, та́мѡ пра́веднѡ и҆ притека́етъ, и҆ ко́е и҆но́е
таково́е прибѣ́жище, ꙗ҆́кѡ ты̀ бцⷣе, покрыва́ющее дꙋ́шы на́шѧ;

=Въ понедѣ́льникъ ве́чера, и҆ во вто́рникъ, на= ~Бг҃ъ гдⷭ҇ь:

~Прибѣ́жище и҆ си́ла на́ша, бцⷣе, держа́внаѧ по́мощь мі́ра, мл҃твами твои́ми
покры́й рабы̑ твоѧ̑ ѿ всѧ́кїѧ нꙋ́жды, є҆ди́на бл҃гослове́ннаѧ.

=Въ коне́цъ ᲂу҆́трени:=

~Кі́йждо, и҆дѣ́же сп҃са́етсѧ:

=Во вто́рникъ ве́чера, и҆ въ сре́дꙋ, на= ~Бг҃ъ гдⷭ҇ь:

~Же́злъ си́лы стѧжа́вшїи крⷭ҇тъ сн҃а твоегѡ̀ бцⷣе, тѣ́мъ низлага́емъ врагѡ́въ
шата̑нїѧ, любо́вїю тѧ̀ непреста́ннѡ велича́юще.

=Въ коне́цъ ᲂу҆́трени:=

~Прибѣ́жище и҆ си́ла на́ша, бцⷣе: <<256>>

=Въ сре́дꙋ ве́чера, и҆ въ четверто́къ, на= ~Бг҃ъ гдⷭ҇ь:

~Прⷪ҇ро́цы проповѣ́даша, а҆пⷭ҇ли наꙋчи́ша, мч҃нцы и҆сповѣ́даша, и҆ мы̀
вѣ́ровахомъ бцⷣꙋ тѧ̀ вои́стиннꙋ сꙋ́щꙋю: тѣ́мъ и҆ велича́емъ ржⷭ҇тво̀ твоѐ
неизрече́нное.

=Въ коне́цъ ᲂу҆́трени:=

~Кі́йждо, и҆дѣ́же сп҃са́етсѧ:

=Въ четверто́къ ве́чера, и҆ въ пѧто́къ, на= ~Бг҃ъ гдⷭ҇ь:

~Же́злъ си́лы стѧжа́вшїи:

=Въ коне́цъ ᲂу҆́трени:=

~Прибѣ́жище и҆ си́ла на́ша, бцⷣе:

=Въ пѧто́къ ве́чера, и҆ въ сꙋббѡ́тꙋ, на= ~Бг҃ъ гдⷭ҇ь:

~Тѧ̀ хода́тайствовавшꙋю сп҃се́нїе ро́да на́шегѡ:

=Въ коне́цъ ᲂу҆́трени:=

~Прⷪ҇ро́цы проповѣ́даша: <<257>>

=Въ недѣ́лю ве́чера, и҆ въ понедѣ́льникъ, на= ~Бг҃ъ гдⷭ҇ь, =гла́съ д҃:=

~Воспита́вшейсѧ во хра́мѣ во ст҃а̑ѧ ст҃ы́хъ, ѡ҆дѣ́ѧннѣй вѣ́рою и҆
премꙋ́дростїю, и҆ безмѣ́рнымъ дв҃ствомъ, а҆рхїстрати́гъ гаврїи́лъ принесѐ съ
нб҃сѐ цѣлова́нїе, и҆ є҆́же ра́дꙋйсѧ: ра́дꙋйсѧ бл҃гослове́ннаѧ, ра́дꙋйсѧ
препросла́вленнаѧ, гдⷭ҇ь съ тобо́ю.

=Въ коне́цъ ᲂу҆́трени:=

~Ꙗ҆́кѡ всѣ́хъ є҆сѝ творе́нїй вы́шшаѧ, воспѣва́ти тѧ̀ досто́йнѡ недоꙋмѣва́юще
бцⷣе, тꙋ́не, мо́лимъ тѧ̀, поми́лꙋй на́съ.

=Въ понедѣ́льникъ ве́чера, и҆ во вто́рникъ, на= ~Бг҃ъ гдⷭ҇ь:

~Къ бцⷣѣ прилѣ́жнѡ ны́нѣ притеце́мъ грѣ́шнїи и҆ смире́ннїи, и҆ припаде́мъ, въ
покаѧ́нїи зовꙋ́ще и҆з̾ глꙋбины̀ дꙋшѝ: влⷣчце помозѝ на ны̀ милосе́рдовавши:
<<258>> потщи́сѧ, погиба́емъ ѿ мно́жества прегрѣше́нїй, не ѿвратѝ твоѧ̑ рабы̑
тщы̀: тѧ́ бо и҆ є҆ди́нꙋ наде́ждꙋ и҆́мамы.

=Въ коне́цъ ᲂу҆́трени:=

~Тѧ̀ велича́емъ бцⷣе, вопїю́ще: ты̀ є҆сѝ кꙋпина̀, въ не́йже неѡпа́льнѡ мѡѷсе́й
ви́дѣ ꙗ҆́кѡ пла́мень ѻ҆́гнь бж҃ества̀.

=Во вто́рникъ ве́чера, и҆ въ сре́дꙋ, на= ~Бг҃ъ гдⷭ҇ь:

~Дв҃о пренепоро́чнаѧ, мт҃и хрⷭ҇та̀ бг҃а, ѻ҆рꙋ́жїе про́йде твою̀ прест҃ꙋ́ю
дꙋ́шꙋ, є҆гда̀ распина́ема ви́дѣла є҆сѝ во́лею сн҃а и҆ бг҃а твоего̀: є҆го́же
бл҃гослове́ннаѧ, молѧ́щи не преста́й, проще́нїе прегрѣше́нїй на́мъ дарова́ти.

=Въ коне́цъ ᲂу҆́трени:=

~Тѧ̀ велича́емъ, бцⷣе, вопїю́ще: ты̀ є҆сѝ гора̀, ѿ неѧ́же неизглаго́ланнѡ
ѿсѣче́сѧ ка́мень, и҆ врата̀ а҆́дѡва сокрꙋшѝ. <<259>>

=Въ сре́дꙋ ве́чера, и҆ въ четверто́къ, на= ~Бг҃ъ гдⷭ҇ь:

~Сло́во ѻ҆́ч҃ее, хрⷭ҇та̀ бг҃а на́шего, ѿ тебѐ воплоти́вшагосѧ позна́хомъ бцⷣе,
дв҃о, є҆ди́на чи́стаѧ, є҆ди́на бл҃гослове́ннаѧ: тѣ́мъ непреста́ннѡ тѧ̀
воспѣва́юще велича́емъ.

=Въ коне́цъ ᲂу҆́трени:=

~Ꙗ҆́кѡ всѣ́хъ є҆сѝ творе́нїй:

=Въ четверто́къ ве́чера, и҆ въ пѧто́къ, на= ~Бг҃ъ гдⷭ҇ь:

~Дв҃о пренепоро́чнаѧ мт҃и:

=Въ коне́цъ ᲂу҆́трени:=

~Тѧ̀ велича́емъ бцⷣе, вопїю́ще: ты̀ є҆сѝ гора̀:

=Въ пѧто́къ ве́чера, и҆ въ сꙋббѡ́тꙋ, на= ~Бг҃ъ гдⷭ҇ь:

~Є҆́же ѿ вѣ́ка ᲂу҆тае́ное:

=Въ коне́цъ ᲂу҆́трени:=

~Тѧ̀ велича́емъ бцⷣе, вопїю́ще: ты̀ є҆сѝ кꙋпина̀: <<260>>

=Въ недѣ́лю ве́чера, и҆ въ понедѣ́льникъ, на= ~Бг҃ъ гдⷭ҇ь, =гла́съ є҃:=

~Со а҆́гг҃лы нбⷭ҇наѧ, съ человѣ́ки земна̑ѧ гла́сомъ ра́дованїѧ, бцⷣе, вопїе́мъ
тѝ: ра́дꙋйсѧ, врата̀ нб҃съ ши̑ршаѧ. ра́дꙋйсѧ, є҆ди́на земноро́дныхъ сп҃се́нїе.
ра́дꙋйсѧ чи́стаѧ, бл҃года́тнаѧ, ро́ждшаѧ бг҃а воплоти́вшагосѧ.

=Въ коне́цъ ᲂу҆́трени:=

=Ѿ= дв҃ы возсїѧ́вый мі́рꙋ хрⷭ҇тѐ бж҃е, сы́ны свѣ́та то́ю показа́вый, поми́лꙋй
на́съ.

=Въ понедѣ́льникъ ве́чера, и҆ во вто́рникъ, на= ~Бг҃ъ гдⷭ҇ь:

~Ско́рый тво́й покро́въ, и҆ по́мощь и҆ млⷭ҇ть покажѝ на рабы̑ твоѧ̑: и҆ во́лны
чи́стаѧ, ᲂу҆кротѝ сꙋ́етныхъ помыслѡ́въ, и҆ па́дшꙋю мою̀ дꙋ́шꙋ возста́ви бцⷣе:
вѣ́мъ бо, вѣ́мъ дв҃о, ꙗ҆́кѡ мо́жеши, є҆ли̑ка и҆ хо́щеши.

=Въ коне́цъ ᲂу҆́трени:=

~Мт҃и бж҃їѧ прест҃а́ѧ, стѣно̀ хрⷭ҇тїа́нъ, и҆зба́ви лю́ди твоѧ̑ ѻ҆бы́чнѡ,
зовꙋ́щыѧ <<261>> тѝ прилѣ́жнѡ: сопроти́висѧ сра̑мнымъ и҆ гѡ́рдымъ помыслѡ́мъ, да
вопїе́мъ тѝ: ра́дꙋйсѧ приснодв҃о.

=Во вто́рникъ ве́чера, и҆ въ сре́дꙋ, на= ~Бг҃ъ гдⷭ҇ь:

~Крⷭ҇то́мъ сн҃а твоегѡ̀ бг҃обл҃года́тнаѧ, і҆́дѡльскаѧ пре́лесть всѧ̀
ᲂу҆праздни́сѧ, и҆ де́мѡнскаѧ крѣ́пость попра́сѧ: сегѡ̀ ра́ди вѣ́рнїи по до́лгꙋ
тѧ̀ при́снѡ пое́мъ и҆ бл҃гослови́мъ, и҆ бцⷣꙋ вои́стиннꙋ и҆сповѣ́дающе, тѧ̀
велича́емъ.

=Въ коне́цъ ᲂу҆́трени:=

=Ѿ= дв҃ы возсїѧ́вый мі́рꙋ:

=Въ сре́дꙋ ве́чера, и҆ въ четверто́къ, на= ~Бг҃ъ гдⷭ҇ь:

~Стра́нное дв҃ы та́инство, мі́рꙋ показа́сѧ сп҃си́тельное: ѿ неѧ́ бо роди́лсѧ
є҆сѝ без̾ сѣ́мене, и҆ пло́тїю показа́лсѧ є҆сѝ без̾ и҆стлѣ́нїѧ, всѣ́хъ ра́досте,
гдⷭ҇и сла́ва тебѣ̀. <<262>>

=Въ коне́цъ ᲂу҆́трени:=

~Мт҃и бж҃їѧ прест҃а́ѧ:

=Въ четверто́къ ве́чера, и҆ въ пѧто́къ, на= ~Бг҃ъ гдⷭ҇ь:

~Крⷭ҇то́мъ сн҃а твоегѡ̀:

=Въ коне́цъ ᲂу҆́трени:=

=Ѿ= дв҃ы возсїѧ́вый мі́рꙋ:

=Въ пѧто́къ ве́чера, и҆ въ сꙋббѡ́тꙋ, на= ~Бг҃ъ гдⷭ҇ь:

~Ра́дꙋйсѧ, две́ре гдⷭ҇нѧ непроходи́маѧ:

=Въ коне́цъ ᲂу҆́трени:=

=Ѿ= дв҃ы возсїѧ́вый мі́рꙋ:

=Въ недѣ́лю ве́чера, и҆ въ понедѣ́льникъ, на= ~Бг҃ъ гдⷭ҇ь, гла́съ ѕ҃:

~Нача́ло сп҃се́нїѧ, гаврїи́лово провѣща́нїе къ дв҃ѣ бы́сть: слы́ша бо, є҆́же
ра́дꙋйсѧ, и҆ не ᲂу҆бѣжѐ цѣлова́нїѧ, не ᲂу҆сꙋмнѣ́сѧ ꙗ҆́кѡ са́рра въ сѣ́ни, но
си́це глаго́лаше: сѐ раба̀ гдⷭ҇нѧ, бꙋ́ди мнѣ̀ по глаго́лꙋ твоемꙋ̀. <<263>>

=Въ коне́цъ ᲂу҆́трени:=

~А҆рха́гг҃льское сло́во прїѧ́ла є҆сѝ, и҆ херꙋві́мскїй прⷭ҇то́лъ показа́ласѧ
є҆сѝ, и҆ на ѡ҆б̾ѧ́тїихъ твои́хъ носи́ла є҆сѝ, бцⷣе, наде́ждꙋ дꙋ́шъ на́шихъ.

=Въ понедѣ́льникъ ве́чера, и҆ во вто́рникъ, на= ~Бг҃ъ гдⷭ҇ь:

~Оу҆пова́нїе мі́ра, бл҃га́ѧ бцⷣе дв҃о, твоѐ и҆ є҆ди́но держа́вное
предста́тельство про́симъ: ᲂу҆милосе́рдисѧ на безпредста́тельствєнныѧ лю́ди,
молѝ млⷭ҇тиваго бг҃а, и҆зба́витисѧ дꙋша́мъ на́шымъ ѿ всѧ́кагѡ преще́нїѧ, є҆ди́на
бл҃гослове́ннаѧ.

=Въ коне́цъ ᲂу҆́трени:=

~Никто́же притека́ѧй къ тебѣ̀ посра́мленъ ѿ тебѐ и҆схо́дитъ, пречⷭ҇таѧ бцⷣе
дв҃о: но про́ситъ бл҃года́ти, и҆ прїе́млетъ дарова́нїе къ поле́зномꙋ проше́нїю.
<<264>>

=Во вто́рникъ ве́чера, и҆ въ сре́дꙋ, на= ~Бг҃ъ гдⷭ҇ь:

~Бцⷣе дв҃о, молѝ сн҃а твоего̀ во́лею пригвозди́вшагосѧ на крⷭ҇тѣ̀, и҆ мі́ръ ѿ
пре́лести свобо́ждшаго хрⷭ҇та̀ бг҃а на́шего, поми́ловати дꙋ́шы на́шѧ.

=Въ коне́цъ ᲂу҆́трени:=

~Пре́жде вѣ̑къ ѿ ѻ҆ц҃а̀ без̾ мт҃ре рожде́нна сн҃а и҆ сло́ва бж҃їѧ, въ
послѣ̑днѧѧ лѣ̑та родила̀ є҆сѝ, воплоти́вшагосѧ ѿ чⷭ҇тыхъ крове́й твои́хъ
бг҃ороди́тельнице, без̾ мꙋ́жа: є҆го́же молѝ дарова́тисѧ на́мъ грѣхѡ́въ
ѡ҆ставле́нїю пре́жде конца̀.

=Въ сре́дꙋ ве́чера, и҆ въ четверто́къ, на= ~Бг҃ъ гдⷭ҇ь:

~Ст҃а́ѧ влⷣчце, чⷭ҇таѧ бг҃а на́шегѡ мт҃и, всѣ́хъ творца̀ неизрече́ннѡ ро́ждшаѧ,
молѝ со а҆пⷭ҇лы сщ҃е́нными страсте́й на́съ и҆зба́вити <<265>> и҆ ѡ҆ставле́нїе
на́мъ да́ти грѣхѡ́въ.

=Въ коне́цъ ᲂу҆́трени:=

~Вели́кихъ дарова́нїй, чи́стаѧ дв҃о бг҃омт҃и ты̀ сподо́биласѧ є҆сѝ: ꙗ҆́кѡ
родила̀ є҆сѝ пло́тїю є҆ди́наго ѿ трⷪ҇цы, хрⷭ҇та̀ жизнода́вца, во сп҃се́нїе дꙋ́шъ
на́шихъ.

=Въ четверто́къ ве́чера, и҆ въ пѧто́къ, на= ~Бг҃ъ гдⷭ҇ь:

~Бцⷣе дв҃о, молѝ сн҃а твоего̀:

=Въ коне́цъ ᲂу҆́трени:=

~Пре́жде вѣ̑къ ѿ ѻ҆ц҃а̀ без̾ мт҃ре:

=Въ пѧто́къ ве́чера, и҆ въ сꙋббѡ́тꙋ, на= ~Бг҃ъ гдⷭ҇ь:

~Предповѣствꙋ́етъ гедеѡ́нъ зача́тїе и҆ сказꙋ́етъ дв҃дъ ржⷭ҇тво̀ твоѐ бцⷣе:
сни́де бо ꙗ҆́кѡ до́ждь на рꙋно̀ сло́во во чре́во твоѐ: и҆ прозѧбла̀ є҆сѝ без̾
сѣ́мене землѐ ст҃а́ѧ, мі́ра сп҃се́нїе, хрⷭ҇та̀ бг҃а на́шего, бл҃года́тнаѧ.
<<266>>

=Въ коне́цъ ᲂу҆́трени:=

~Пре́жде вѣ̑къ ѿ ѻ҆ц҃а̀ без̾ мт҃ре:

=Въ недѣ́лю ве́чера, и҆ въ понедѣ́льникъ, на= ~Бг҃ъ гдⷭ҇ь, =гла́съ з҃:=

~Бцⷣе дв҃о нескве́рнаѧ, сн҃а твоего̀ молѝ съ го́рними си́лами, проще́нїю
прегрѣше́нїй на́мъ пре́жде конца̀ дарова́тисѧ, вѣ́рнѡ тѧ̀ сла́вѧщымъ.

=Въ коне́цъ ᲂу҆́трени:=

~Превозшла̀ є҆сѝ си̑лы нбⷭ҇ныѧ, занѐ хра́мъ показа́ласѧ є҆сѝ бж҃е́ственный,
бл҃гослове́ннаѧ бцⷣе, ꙗ҆́кѡ ро́ждшаѧ хрⷭ҇та̀, сп҃са дꙋ́шъ на́шихъ.

=Въ понедѣ́льникъ ве́чера, и҆ во вто́рникъ, на= ~Бг҃ъ гдⷭ҇ь:

~Ра́дꙋйсѧ, тебѣ̀ приво́димъ, бцⷣе: а҆́гг҃лѡвъ бо вы́шшаѧ показа́ласѧ є҆сѝ, бг҃а
ро́ждшаѧ.

=Въ коне́цъ ᲂу҆́трени:=

~Оу҆мирѝ мл҃твами бцⷣы жи́знь на́шꙋ, <<267>> вопїю́щихъ тѝ млⷭ҇тиве гдⷭ҇и,
сла́ва тебѣ̀.

=Во вто́рникъ ве́чера, и҆ въ сре́дꙋ, на= ~Бг҃ъ гдⷭ҇ь:

~Распе́ншагосѧ за ны̀ хрⷭ҇та̀ бг҃а, и҆ разрꙋши́вшаго сме́рти держа́вꙋ,
непреста́ннѡ молѝ бцⷣе дв҃о, да сп҃се́тъ дꙋ́шы на́шѧ.

=Въ коне́цъ ᲂу҆́трени:=

~И҆зба́ви бцⷣе, ѿ содержа́щихъ на́съ грѣхѡ́въ, ꙗ҆́кѡ и҆но́гѡ ᲂу҆пова́нїѧ
вѣ́рнїи, не и҆́мамы ра́звѣ тебѐ, и҆ ѿ тебѐ ро́ждшагѡсѧ бг҃а.

=Въ сре́дꙋ ве́чера, и҆ въ четверто́къ, на= ~Бг҃ъ гдⷭ҇ь:

~Пло́дъ чре́ва твоегѡ̀, пречи́стаѧ, прⷪ҇ро́кѡвъ є҆́сть и҆ зако́на и҆сполне́нїе:
тѣ́мъ тѧ̀ бцⷣꙋ въ вѣ́дѣнїи сла́вѧще, бл҃гоче́стнѡ велича́емъ.

=Въ коне́цъ ᲂу҆́трени:=

~Пло́дъ чре́ва твоегѡ̀ бг҃оневѣ́сто. человѣ́кѡмъ показа́сѧ сп҃се́нїѧ
хода́тайственный: <<268>> тѣ́мъ тѧ̀ бцⷣꙋ, ра́зꙋмомъ и҆ ѧ҆зы́комъ сла́вѧще,
вѣ́рнїи велича́емъ.

=Въ четверто́къ ве́чера, и҆ въ пѧто́къ, на= ~Бг҃ъ гдⷭ҇ь:

~Распе́ншагосѧ за ны̀:

=Въ коне́цъ ᲂу҆́трени:=

~И҆зба́ви бцⷣе:

=Въ пѧто́къ ве́чера, и҆ въ сꙋббѡ́тꙋ, на= ~Бг҃ъ гдⷭ҇ь:

~Ꙗ҆́кѡ на́шегѡ воскрⷭ҇нїѧ сокро́вище:

=Въ коне́цъ ᲂу҆́трени:=

~Ра́дꙋйсѧ, невмѣсти́маго въ нб҃сѣ́хъ вмѣсти́вшаѧ во ᲂу҆тро́бѣ твое́й: ра́дꙋйсѧ
дв҃о, прⷪ҇ро́кѡвъ проповѣ́данїе, є҆́юже возсїѧ̀ є҆мманꙋ́илъ. ра́дꙋйсѧ, мт҃и
хрⷭ҇та̀ бг҃а.

=Въ недѣ́лю ве́чера, и҆ въ понедѣ́льникъ, на= ~Бг҃ъ гдⷭ҇ь, гла́съ и҃:

~Ра́дꙋйсѧ, а҆́гг҃ломъ ра́дость мі́ра прїе́мшаѧ: ра́дꙋйсѧ, ро́ждшаѧ творца̀
<<269>> твоего̀ и҆ гдⷭ҇а: ра́дꙋйсѧ, сподо́бльшаѧсѧ бы́ти мт҃и бж҃їѧ.

=Въ коне́цъ ᲂу҆́трени:=

~Ра́дꙋйсѧ, врата̀ цр҃ѧ̀ сла́вы, ꙗ҆̀же вы́шнїй є҆ди́нъ про́йде, и҆ є҆ди́нꙋ
запеча́танꙋ сохранѝ, во сп҃се́нїе дꙋ́шъ на́шихъ.

=Въ понедѣ́льникъ ве́чера, и҆ во вто́рникъ, на= ~Бг҃ъ гдⷭ҇ь:

~Недви́жимое ᲂу҆твержде́нїе вѣ́ры, и҆ честны́й да́ръ дꙋ́шъ на́шихъ, бцⷣꙋ
пѣ́сньми велича́емъ вѣ́рнїи: ра́дꙋйсѧ, ка́мень жи́зни во чре́вѣ твое́мъ
вмѣсти́вшаѧ. ра́дꙋйсѧ, конце́й наде́ждо, скорбѧ́щихъ застꙋпле́нїе. ра́дꙋйсѧ
невѣ́сто неневѣ́стнаѧ.

=Въ коне́цъ ᲂу҆́трени:=

~Дв҃о пречⷭ҇таѧ, сп҃си́ ны мл҃твами твои́ми, дви́жꙋщи ᲂу҆тро́бꙋ мт҃рнюю сн҃ꙋ
твоемꙋ̀, и҆ бг҃ꙋ на́шемꙋ. <<270>>

=Во вто́рникъ ве́чера, и҆ въ сре́дꙋ, на= ~Бг҃ъ гдⷭ҇ь:

~А҆́гнца и҆ па́стырѧ и҆ сп҃са мі́ра, на крⷭ҇тѣ̀ зрѧ́щи ро́ждшаѧ тѧ̀, глаго́лаше
слезѧ́щи: мі́ръ ᲂу҆̀бо ра́дꙋетсѧ, прїе́млѧ и҆збавле́нїе: ᲂу҆тро́ба же моѧ̀
гори́тъ, зрѧ́щи твоѐ распѧ́тїе, є҆́же за всѣ́хъ терпи́ши сн҃е и҆ бж҃е мо́й.

=Въ коне́цъ ᲂу҆́трени:=

~Пло́дъ чре́ва твоегѡ̀, пречⷭ҇таѧ, прⷪ҇ро́кѡвъ є҆́сть и҆ зако́на и҆сполне́нїе:
тѣ́мъ тѧ̀ бцⷣꙋ въ вѣ́дѣнїи сла́вѧще, бл҃гоче́стнѡ велича́емъ.

=Въ сре́дꙋ ве́чера, и҆ въ четверто́къ, на= ~Бг҃ъ гдⷭ҇ь:

~Мы́слєннаѧ врата̀ жи́зни, пречⷭ҇таѧ бцⷣе, притека́ющыѧ тебѣ̀ вѣ́рнѡ и҆зба́ви ѿ
бѣ́дъ, да сла́вимъ прест҃о́е ржⷭ҇тво̀ твоѐ, во сп҃се́нїе дꙋ́шъ на́шихъ.

=Въ коне́цъ ᲂу҆́трени:= ~Дв҃о пречⷭ҇таѧ: <<271>>

=Въ четверто́къ ве́чера, и҆ въ пѧто́къ, на= ~Бг҃ъ гдⷭ҇ь:

~А҆́гнца и҆ па́стырѧ:

=Въ коне́цъ ᲂу҆́трени:=

~Пло́дъ чре́ва твоегѡ̀ пречⷭ҇таѧ:

=Въ пѧто́къ ве́чера, и҆ въ сꙋббѡ́тꙋ, на= ~Бг҃ъ гдⷭ҇ь:

~И҆́же на́съ ра́ди рожде́йсѧ ѿ дв҃ы, и҆ распѧ́тїе претерпѣ́въ бл҃гі́й,
и҆спрове́ргїй сме́ртїю сме́рть, и҆ воскресе́нїе ꙗ҆вле́й ꙗ҆́кѡ бг҃ъ, не пре́зри,
ꙗ҆̀же созда́лъ є҆сѝ рꙋко́ю твое́ю. ꙗ҆вѝ чл҃вѣколю́бїе твоѐ млⷭ҇тиве: прїимѝ
ро́ждшꙋю тѧ̀ бцⷣꙋ молѧ́щꙋюсѧ за ны̀, и҆ сп҃сѝ сп҃се на́шъ, лю́ди ѿча̑ѧнныѧ.

=Въ коне́цъ ᲂу҆́трени:=

~Дв҃о пречⷭ҇таѧ, сп҃си́ ны мл҃твами твои́ми, дви́жꙋщи ᲂу҆тро́бꙋ мт҃рнюю сн҃ꙋ
твоемꙋ̀ и҆ бг҃ꙋ на́шемꙋ.

