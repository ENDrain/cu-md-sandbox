<<55>>

=Мѣ́сѧца тогѡ́же въ д҃-й де́нь.=

=И҆́же во ст҃ы́хъ ѻ҆тца̀ на́шегѡ а҆ндре́а, а҆рхїепі́скопа кри́тскагѡ
і҆ерꙋсалѷмі́та:=

=И҆ прпⷣбныѧ ма́рѳы, ма́тере ст҃а́гѡ сѷмеѡ́на дивного́рца.=

=Стїхи̑ры а҆ндре́а трѝ, гла́съ а҃. Подо́бенъ:= ~Нбⷭ҇ныхъ чинѡ́въ:

~Вла̑сти зємны́ѧ возненави́дѣвъ тѣлесѐ, ꙳ чи́стымъ нра́вомъ ꙳ и҆ просты́мъ
се́рдцемъ, ꙳ гдⷭ҇еви присво́илсѧ є҆сѝ, ꙳ ѻ҆́ч҃е мꙋ́дре,꙳ и҆ бг҃одохнове́ненъ
ѻ҆рга́нъ[[Исправлена опечатка. В оригинале ѻ҆гра́нъ. Прим. orthlib]]
ᲂу҆тѣ́шителѧ показа́лсѧ є҆сѝ, ꙳ пѣ́нїе на́мъ воспѣ́въ спаси́тельное.

~Гдⷭ҇ню мт҃рь ѡ҆брѣ́тъ, ꙳ винꙋ̀ вели́кихъ похва́лъ, ꙳ медото́чными словесы̀
воспѣ́лъ є҆сѝ, а҆ндре́е, ꙳ свѧще́нныхъ а҆пⷭ҇лъ, и҆ мꙋ̑ченикъ же блаже́нныхъ
сосло́вїе, ꙳ съ ни́миже на́съ чтꙋ́щихъ тѧ̀ помина́й.

~Правосла́вїѧ тѧ̀ сто́лпъ, ѻ҆́ч҃е, зна́емъ, ꙳ ѻ҆́бразъ цѣломꙋ́дрїѧ, ꙳ и҆
кро́тости начерта́нїе, ꙳ и҆ бжⷭ҇твенна пѣснопи́сца, ꙳ хрⷭ҇тѡ́вы цр҃кви
просвѣща́юща, ꙳ свѧщеннотаи́нниче а҆ндре́е: ꙳ тѣ́мже твоѐ пра́зднꙋемъ
торжество̀.

=И҆́ны стїхи̑ры ма́рѳы, трѝ, гла́съ д҃ Подо́бенъ:= ~Ꙗ҆́кѡ до́блѧ:

~Къ болѣ́зненномꙋ воздержа́нїю, ꙳ къ мꙋ́жєскимъ боре́нїємъ ꙳ проти́вꙋ врага̀
ѡ҆полче́нїю, ꙳ запе́ншагѡ є҆стество̀ человѣ́кѡвъ, ꙳ ѿлꙋчи́ласѧ є҆сѝ пощє́нїи и҆
слеза́ми, не пощадѣ́вши пло́ти ꙳ любвѐ ра́ди бжⷭ҇твенныѧ. ꙳ тѣ́мже под̾ѧ́ла є҆сѝ
бжⷭ҇твєнныѧ по́двиги ꙳ смири́вши ра́зꙋмъ сопротивобо́рца, ꙳ ма́рѳо честна́ѧ и҆
пресла́внаѧ.

=Два́жды.=

~Возгнꙋша́ласѧ є҆сѝ вре́менныхъ, ꙳ и҆ тлѣ́нныхъ любвѐ ѿбѣ́гла є҆сѝ, ꙳ и҆
жре́бїй возжелѣ́ла є҆сѝ нбⷭ҇ный, ꙳ пра́вєднымъ <<56>> досто́йный вѣ́чнꙋющїй, ꙳
нетлѣ́нный, чи́стаѧ, ꙳ и҆ жи́знь непреста́ннꙋю. ꙳ тѣ́мже вѣ́рою твою̀ свѣ́тлꙋю
и҆ свѣтоно́снꙋю соверша́юще па́мѧть, ꙳ пѣ́сньми бжⷭ҇твенными почита́емъ, ма́рѳо
сла́внаѧ.

=Сла́ва, гла́съ то́йже, самогла́сенъ:=

~Дꙋхо́вною бл҃года́тїю ѿе́млеши недꙋ́ги, ѿгонѧ́еши дꙋ́хи лꙋка̑выѧ, и҆ цѣли́ши
стра̑сти, ма́рѳо всесла́внаѧ, и҆ просвѣща́еши вѣ̑рныѧ блиста̑нїи чꙋде́съ
твои́хъ. тѣ́мже дне́сь гла́сы немо́лчными воспѣва́емъ свѣ́тлꙋю и҆ свѣтоно́снꙋю,
и҆ досточꙋ́днꙋю па́мѧть твою̀.

=И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ:=

~А҆́гнца и҆ па́стырѧ тѧ̀ ꙳ на дре́вѣ ꙗ҆́кѡ ви́дѣ, ꙳ а҆́гница ро́ждшаѧ рыда́ше,
꙳ и҆ мт҃рски тѝ вѣща́ше: ꙳ сн҃е возжелѣ́нне, ꙳ ка́кѡ на дре́вѣ крⷭ҇тнѣмъ
повѣ́шенъ є҆сѝ, долготерпѣли́ве: ꙳ ка́кѡ рꙋ́цѣ и҆ но́зѣ твоѝ, сло́ве, ꙳
пригвозди́шасѧ ѿ беззако́нныхъ, ꙳ и҆ кро́вь твою̀ и҆злїѧ́лъ є҆сѝ, влⷣко;

=На стїхо́внѣ ѻ҆ктѡ́иха. Сла́ва, гла́съ и҃:=

~Мона́хѡвъ мно́жества наста́вника тѧ̀ почита́емъ, ѻ҆́ч҃е на́шъ а҆ндре́е: твое́ю
бо стезе́ю вои́стиннꙋ пра́вѡ ходи́ти позна́хомъ. блаже́нъ є҆сѝ хрⷭ҇тꙋ̀
рабо́тавъ, и҆ вра́жїю ѡ҆бличи́лъ є҆сѝ си́лꙋ, а҆́гг҃лѡвъ собесѣ́дниче,
преподо́бныхъ соприча́стниче и҆ пра́ведныхъ: съ ни́миже моли́сѧ гдⷭ҇еви
поми́ловатисѧ дꙋша́мъ на́шымъ.

=И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.=

=Подо́бенъ: Ѽ= пресла́внагѡ чꙋдесѐ!

~Ю҆́ница нескве́рнаѧ, ꙳ ю҆нца̀ ви́дѧщи на дре́вѣ ꙳ пригвожда́ема во́лею, ꙳
рыда́ющи жа́лостнѣ, ꙳ ᲂу҆вы̀ мнѣ̀, вопїѧ́ше, ꙳ люби́мѣйшее ча́до. ꙳ что́ ти
со́нмъ воздадѐ безблагода́тный є҆вре́йскїй, ꙳ хотѧ́ мѧ ѡ҆безча́дствовати ꙳ ѿ
тебє̀, вселюбе́зне;

=Тропа́рь, гла́съ д҃:=

~Пра́вило вѣ́ры и҆ ѻ҆́бразъ кро́тости, воздержа́нїѧ ᲂу҆чи́телѧ ꙗ҆ви́ тѧ ста́дꙋ
твоемꙋ̀, ꙗ҆́же веще́й и҆́стина. сегѡ̀ <<57>> ра́ди стѧжа́лъ є҆сѝ смире́нїемъ
высѡ́каѧ, нището́ю бога̑таѧ, ѻ҆́ч҃е а҆ндре́е, молѝ хрⷭ҇та̀ бг҃а, спасти́сѧ
дꙋша́мъ на́шымъ.

=Дрꙋгі́й тропа́рь, гла́съ и҃:=

~Въ тебѣ̀, ма́ти, и҆звѣ́стнѡ спасе́сѧ, є҆́же по ѻ҆́бразꙋ: прїи́мши бо кре́стъ,
послѣ́довала є҆сѝ хрⷭ҇тꙋ̀, и҆ дѣ́ющи ᲂу҆чи́ла є҆сѝ, презира́ти ᲂу҆́бѡ пло́ть,
прехо́дитъ бо, прилѣжа́ти же ѡ҆ дꙋшѝ, ве́щи безсме́ртнѣй. тѣ́мже и҆ со а҆́гг҃лы
сра́дꙋетсѧ, преподо́бнаѧ ма́рѳо, дх҃ъ тво́й.

=Канѡ́нъ є҆ди́нъ ѻ҆ктѡ́иха, и҆ ст҃ы́хъ два̀. Канѡ́нъ ст҃а́гѡ а҆ндре́а, є҆гѡ́же
краегране́сїе:= ~Пѣ́сньми воспле́щемъ мꙋ́жескими а҆ндре́а.

=Гла́съ є҃. Пѣ́снь а҃. І҆рмо́съ:=

~Конѧ̀ и҆ вса́дника въ мо́ре чермно́е, сокрꙋша́ѧй бра̑ни мы́шцею высо́кою,
хрⷭ҇то́съ и҆стрѧсѐ, і҆и҃лѧ же спасѐ, побѣ́днꙋю пѣ́снь пою́ща.

~Со́нъ ѿ вѣ́ждей ѿтрѧ́съ, тебѐ сама́го влⷣцѣ добродѣ́телїю ᲂу҆гото́валъ є҆сѝ
свѣ́тлѡ жили́ще, бг҃оѧвле́нне преподо́бне, и҆ бжⷭ҇твенное поко́ище.

~Пѣ́нїемъ всесли́чнымъ твою̀ цѣвни́цꙋ движѧ̀, хрⷭ҇то́вꙋ цр҃ковь пѣсносло́вѧ
ᲂу҆ѧсни́лъ є҆сѝ, а҆ндре́е чꙋ́дне, ст҃а́гѡ дх҃а ѡ҆глаша́емь бжⷭ҇твенною
бл҃года́тїю.

~Зако́нꙋ бг҃опи́санномꙋ мꙋ́дрѣ повинꙋ́ѧсѧ, тѣлє́сныѧ стра̑сти по́стнически
ᲂу҆мертви́лъ є҆сѝ: ᲂу҆́мъ же возвы́силъ є҆сѝ крѣ́пкимъ твои́мъ жела́нїемъ, поѧ̀
пѣ̑сни бж҃їѧ, всемꙋ́дре.

=Бг҃оро́диченъ:=

~Ве́сь жела́нїе, и҆ пречи́сто наслажде́нїе, сн҃ъ и҆ бг҃ъ тво́й, благи́хъ
и҆сполне́нїе є҆́сть, всенепоро́чнаѧ: є҆го́же молѝ и҆зба́вити вѣ́рою ны́нѣ къ
тебѣ̀ притека́ющыѧ.

=Канѡ́нъ преподо́бныѧ.=

=Гла́съ и҃. Пѣ́снь а҃. І҆рмо́съ:=

~И҆стрѧ́сшемꙋ въ мо́ри мꙋчи́тельство фараѡ́не, и҆ і҆и҃лѧ сꙋ́шею наста́вльшемꙋ,
пои́мъ хрⷭ҇тꙋ̀, ꙗ҆́кѡ просла́висѧ во вѣ́ки. <<58>>

~Бжⷭ҇твеннымъ жела́нїемъ ᲂу҆ѧ́звена вѣ́чныхъ бла̑гъ, сла́вꙋ тлѣ́ннꙋю и҆ пи́щꙋ
преѡби́дѣла є҆сѝ. тѣ́мже и҆ а҆́гг҃льское, преподо́бнаѧ, житїѐ пожила̀ є҆сѝ
бжⷭ҇твеннѣ.

~Распала́ема бжⷭ҇твеннымъ рве́нїемъ, бг҃омꙋ́жнѡ пожи́вши родила̀ є҆сѝ
свѣти́льника вѣ̑рнымъ и҆ забра́ло, втора́го самꙋ́ила, и҆ пꙋсты́ни кра́сное
воспита́нїе.

~Прозѧбе́нїе ꙗ҆ви́сѧ воздержа́нїѧ, возсїѧ́вши на́мъ со́лнце многосвѣ́тлое, и҆
вели́ка цѣле́бника премꙋ́драго сѷмеѡ́на, и҆ восто́чнѣй странѣ̀ предста́телѧ же
и҆ стѣ́нꙋ.

=Бг҃оро́диченъ:=

~Землѝ и҆сча́дїе, бцⷣе, сы́нове бы́вше бж҃їи бл҃года́тїю бжⷭ҇твенною, и҆
неизрече́ннымъ ржⷭ҇тво́мъ твои́мъ, пое́мъ тѧ̀ прилѣ́жнѡ, є҆ди́нꙋ вино́внꙋ
сꙋ́щагѡ спасе́нїѧ.

=Пѣ́снь г҃. І҆рмо́съ:=

~Водрꙋзи́вый на ничесо́мже зе́млю повелѣ́нїемъ твои́мъ, и҆ повѣ́сивый
неѡдержи́мѡ тѧготѣ́ющꙋю, на недви́жимѣмъ, хрⷭ҇тѐ, ка́мени за́повѣдей твои́хъ
цр҃ковь твою̀ ᲂу҆твердѝ, є҆ди́не бла́же и҆ чл҃вѣколю́бче.

~Оу҆пра́вилъ є҆сѝ добродѣ́телїю житїѐ твоѐ, прпⷣбне, и҆ бжⷭ҇твеннымъ жела́нїемъ
бг҃ꙋ соединѧ́ѧсѧ, ѻ҆рга́нъ ꙗ҆ви́лсѧ є҆сѝ слове́сенъ, всю̀ вселе́ннꙋю ᲂу҆ѧснѧ́ѧ
пѣ́сньми, бжⷭ҇твєннаѧ сокрѡ́вища почерпа́ѧ.

~Премꙋ́дрости нбⷭ҇ныѧ бы́лъ є҆сѝ и҆спо́лненъ: дꙋшє́внаѧ бо ᲂу҆ста̀ разшири́въ,
преподо́бне, всю̀ прїѧ́лъ є҆сѝ ꙗ҆́вѣ зарю̀ свѣтоно́снꙋю трисо́лнечныѧ
свѣ́тлости, ꙗ҆́кѡ свѧщеннодѣ́йственникъ свѧще́ненъ.

~Оу҆тверди́въ дꙋшє́вныѧ си̑лы твоѧ̑, преподо́бне, и҆ пло́ть ᲂу҆держа́въ
воздержа́нїемъ, бы́лъ є҆сѝ ве́сь пресвѣ́тлаѧ ѕвѣзда̀, ᲂу҆краша́ѧ цр҃ковь
правосла́вными твои́ми ᲂу҆чє́нїи и҆ пѣ́сненными пѣ̑нїи.

=Бг҃оро́диченъ:=

~И҆зба́вити мѧ̀ стра́стнагѡ плѣне́нїѧ, ны́нѣ молю́ тѧ, <<59>> мт҃и бж҃їѧ
всенепоро́чнаѧ, и҆ грѣхѡ́вныѧ ꙗ҆́звы всѧ̑ ѡ҆чи́стити, грѣ́хъ взе́млющаго мі́ра
пресла́внѡ ро́ждшаѧ.

=И҆́нъ. І҆рмо́съ:=

~Нѣ́сть свѧ́тъ, ꙗ҆́кѡ гдⷭ҇ь, и҆ нѣ́сть пра́веденъ ꙗ҆́кѡ бг҃ъ на́шъ, є҆го́же
пое́тъ всѧ̀ тва́рь: нѣ́сть пра́веденъ па́че тебє̀, гдⷭ҇и.

~Пло́дъ прече́стенъ и҆зъ ᲂу҆тро́бы твоеѧ̀ влⷣцѣ прине́сши, же́ртвꙋ соверше́ннꙋ
сама̀ себѐ воздержа́нїѧ ѻ҆гне́мъ принесла̀ є҆сѝ, ма́рѳо, пѣсносло́вѧщи є҆го̀.

~Же́ртвꙋ благопрїѧ́тнꙋ и҆ присноживо́тнꙋ хрⷭ҇тꙋ̀ твоемꙋ̀ принесла̀ є҆сѝ,
прозѧ́бшагѡ и҆зъ ложе́снъ твои́хъ, бг҃оно́сице прпⷣбнаѧ, вѣ́рныхъ
ᲂу҆твержде́нїе, и҆ стѣ́нꙋ и҆ забра́ло.

~Къ высотѣ̀ нбⷭ҇нѣй впери́ла є҆сѝ дꙋ́шꙋ съ тѣ́ломъ, и҆ была̀ є҆сѝ
є҆диножи́тельница мꙋ̑дрымъ дѣ́вамъ, и҆ бжⷭ҇твенное и҆з̾ѡбраже́нїе, вѣ́рою
притека́ющымъ къ бг҃ꙋ.

=Бг҃оро́диченъ:=

~На ка́мени, пречⷭ҇таѧ, ᲂу҆пова́нїѧ моегѡ̀ дꙋшѝ моеѧ̀ восхо́ды поло́жь,
недви́жимь при́снѡ пребыва́ѧ, хвалю̀ и҆ сла́влю тѧ̀, є҆ди́нꙋ застꙋ́пницꙋ мою̀.

=Конда́къ ма́рѳы, гла́съ в҃. Подо́бенъ:= ~Въ моли́твахъ:

~Въ моли́твахъ гдⷭ҇еви предстоѧ́щи, пречⷭ҇тѣй дв҃ѣ бцⷣѣ, пѣ́нїе и҆ хвалы̑
приносѧ́щи, ма́рѳо честна́ѧ, породила̀ є҆сѝ свѧще́нное ѻ҆троча̀, сѷмеѡ́на
преди́внаго, свѣти́льника всемі́рнаго: съ ни́мже молѝ при́снѡ ѡ҆ всѣ́хъ на́съ.

=Та́же сѣда́ленъ а҆ндре́а, гла́съ д҃. Подо́бенъ:= ~Ско́рѡ предварѝ:

~Ꙗ҆́кѡ ка́менїемъ, словесы̀ твои́ми, цр҃ко́вный, премꙋ́дре, ᲂу҆краси́въ
вѣне́цъ, свѧщеннодѣ́йственникъ свѧще́ненъ, а҆ндре́е, бы́лъ є҆сѝ. тѣ́мже по
мно́гихъ въ житїѝ трꙋдѣ́хъ прїѧ́лъ є҆сѝ нестарѣ́емое црⷭ҇тво и҆ сла́вꙋ: въ
не́мже помина́ющихъ тѧ̀, ѻ҆́ч҃е, помина́й.

=Сла́ва, сѣда́ленъ ма́рѳы, гла́съ то́йже:=

~Непреста́ннѡ въ моли́твахъ бдѧ́щи, и҆ ми́лостынею <<60>> бг҃ꙋ ᲂу҆гожда́ющи, въ
бжⷭ҇твєнныѧ хра́мы, прехва́льнаѧ, ча́стѡ ходѧ́щи, ма́рѳо, слеза́ми и҆ посто́мъ
и҆ вѣ́рою молѧ́щисѧ, прїѧ́ла є҆сѝ свѧще́нно ѻ҆троча̀: съ ни́мже моли́сѧ,
спасти́сѧ ѿ бѣ́дъ на́мъ, любо́вїю чтꙋ́щымъ тѧ̀.

=И҆ ны́нѣ, бг҃оро́диченъ:=

~Дв҃о всенепоро́чнаѧ, ꙗ҆́же пресꙋ́щнаго бг҃а ро́ждшаѧ, со безпло́тными того̀
непреста́ннѡ молѝ, ѡ҆ставле́нїе прегрѣше́нїй, и҆ и҆справле́нїе житїѧ̀ да́ти
на́мъ пре́жде конца̀, и҆̀же вѣ́рою и҆ любо́вїю пою́щымъ тѧ̀ по до́лгꙋ, є҆ди́на
всепѣ́таѧ.

=Крⷭ҇тобг҃оро́диченъ:=

~Дв҃о пренепоро́чнаѧ, мт҃и хрⷭ҇та̀ бг҃а, ѻ҆рꙋ́жїе про́йде твою̀ прест҃ꙋ́ю
дꙋ́шꙋ, є҆гда̀ распина́ема ви́дѣла є҆сѝ во́лею сн҃а и҆ бг҃а твоего̀: є҆го́же,
бл҃гослове́ннаѧ, молѧ́щи не преста́й, проще́нїе прегрѣше́нїй на́мъ дарова́ти.

=Пѣ́снь д҃. І҆рмо́съ:=

~Бжⷭ҇твенное твоѐ разꙋмѣ́въ и҆стоща́нїе прозорли́вѡ а҆ввакꙋ́мъ, хрⷭ҇тѐ, со
тре́петомъ вопїѧ́ше тебѣ̀: во спасе́нїе люде́й твои́хъ, спастѝ пома̑занныѧ твоѧ̑
прише́лъ є҆сѝ.

~Сло́во твоѐ житїе́мъ ᲂу҆кра́шено, бг҃осло́вїѧ и҆звѣ́стное пра́вило показа́лсѧ
є҆сѝ, чꙋ́дне, препѣ́тыѧ трⷪ҇цы сла́вꙋ сказꙋ́ѧ ꙗ҆́снѡ.

~Дѣѧ́нїемъ видѣ́нїѧ восхо́дъ показа́въ, мꙋ́дре, и҆ видѣ́нїемъ ѡ҆б̾е́мсѧ житїѧ̀
ѻ҆́бразомъ, а҆ндре́е бг҃огла́се, ᲂу҆подо́билсѧ є҆сѝ.

~Ꙗ҆́кѡ бжⷭ҇твенъ ст҃и́тель, пребога́те, па́стырски побора́ѧ, ѿ цр҃кве ѿгна́лъ
є҆сѝ львѡ́въ нашє́ствїѧ, а҆ндре́е, мꙋ́жествꙋ тезоимени́те.

~Вели́кꙋ похвала́мъ винꙋ̀ бцⷣꙋ ѡ҆брѣ́тъ, тща́нїе показа́лъ є҆сѝ сꙋгꙋ́бо,
превы́шшꙋю похва́лъ хвала́ми многоѻбра́зными почита́ѧ, мꙋ́дре.

=Бг҃оро́диченъ:=

~Кромѣ̀ ᲂу҆́бѡ совокꙋпле́нїѧ зачала̀ є҆сѝ нетлѣ́ннѡ во <<61>> ᲂу҆тро́бѣ, и҆
пре́жде болѣ́зни родила̀ є҆сѝ, и҆ по ржⷭ҇твѣ̀ дв҃ою, бг҃а пло́тїю ро́ждши,
сохрани́ласѧ є҆сѝ.

=И҆́нъ. І҆рмо́съ:=

~И҆зъ горы̀ приѡсѣне́нныѧ, сло́ве, прⷪ҇ро́къ, є҆ди́ныѧ бцⷣы, хотѧ́ща
воплоти́тисѧ, бг҃ови́днѡ ᲂу҆смотрѝ, и҆ со стра́хомъ славосло́вѧше си́лꙋ твою̀.

~И҆мꙋ́щи хрⷭ҇та̀ при́снѡ во тмѣ̀, любвѐ тлѣ́нныхъ и҆ жела́нїѧ возгнꙋша́ласѧ
є҆сѝ. и҆ сегѡ̀ ра́ди дарова́нїѧ сподо́биласѧ є҆сѝ, ма́рѳо, того̀ просла́вльши.

~Попали́вши страсте́й, ма́рѳо, треволне́нїе, ᲂу҆гаси́ла є҆сѝ ѕвѣре́й ди́вїихъ
нашє́ствїѧ: мы́сленнагѡ же а҆мали́ка многоплетє́нныѧ сѣ̑ти посрами́ла є҆сѝ.

~Была̀ є҆сѝ вѣ́рныхъ предгра́дїе и҆ стѣна̀, чи́стою любо́вїю тѧ̀ чтꙋ́щымъ, и҆
свѧтꙋ́ю твою̀ па́мѧть творѧ́щымъ, бг҃облаже́ннаѧ, вѣ́рныхъ помо́щнице.

=Бг҃оро́диченъ:=

~Ꙗ҆ви́ласѧ є҆сѝ мы́сленный ѻ҆́блакъ, бцⷣе, носѧ́щи самаго̀ сл҃нца сла́вы съ
пло́тїю, ѡ҆зарѧ́ющаго всю̀ тва́рь свѣ́томъ бжⷭ҇твенныѧ бл҃года́ти.

=Пѣ́снь є҃. І҆рмо́съ:=

~Ѡ҆дѣѧ́йсѧ свѣ́томъ ꙗ҆́кѡ ри́зою, къ тебѣ̀ ᲂу҆́тренюю, и҆ тебѣ̀ зовꙋ̀: дꙋ́шꙋ
мою̀ просвѣтѝ ѡ҆мраче́ннꙋю, хрⷭ҇тѐ, ꙗ҆́кѡ є҆ди́нъ благоꙋтро́бенъ.

~Ны́нѣ красѧ́щїисѧ твои́ми ᲂу҆чє́нїи, и҆ пѣ́сньми бг҃одохнове́нными свѧще́ннѡ
наслажда́ющесѧ, а҆ндре́е всеблаже́нне, па́мѧть твою̀ почита́емъ.

~Заре́ю просвѣща́емь ꙗ҆́вѣ дꙋхо́вною, свѧты́хъ ликостоѧ̑нїѧ пресвѧ́тѡ
похвали́лъ є҆сѝ: съ ни́миже ны́нѣ ра́дꙋешисѧ, а҆ндре́е всеблаже́нне.

~Ны́нѣ не чꙋ́вствы тлѣ́ннагѡ тѣ́ла, ни мечта́ньми зри́ши бжⷭ҇твєннаѧ, ᲂу҆́мнѡ
же, премꙋ́дре, дꙋше́вными дѣ́йствы, соединѧ́ѧсѧ лꙋ́чшымъ. <<62>>

=Бг҃оро́диченъ:=

~Со слеза́ми припа́даю тѝ, ѕѣлѡ̀ молѧ́сѧ, мои́хъ согрѣше́нїй ны́нѣ
и҆зба́витисѧ, тобо́ю, всенепоро́чнаѧ, и҆ вѣ́чныѧ ра́дости сподо́битисѧ.

=И҆́нъ. І҆рмо́съ:=

=Ѿ= но́щи невѣ́дѣнїѧ, бг҃овѣ́дѣнїемъ просвѣти́вый концы̀, просвѣти́ мѧ
ᲂу҆́тромъ чл҃вѣколю́бїѧ твоегѡ̀, гдⷭ҇и.

~На нб҃о зрѧ́щи твоѐ прозѧбе́нїе, столпо́мъ вознесе́на, сегѡ̀ бжⷭ҇твенными
дѣѧ̑нїи, ма́рѳо, вы́шнѧго воспѣва́ла є҆сѝ хрⷭ҇та̀.

~Съ нб҃сѐ ѿвѣ́тъ, бг҃облаже́ннаѧ ма́рѳо, прїѧ́тъ ꙗ҆́вѣ, и҆ зачала̀ є҆сѝ ѿ
бжⷭ҇твеннагѡ ѿкрове́нїѧ вели́каго слꙋжи́телѧ.

~Твоѐ прозѧбе́нїе, прпⷣбнаѧ, а҆нтїохі́йскїй ᲂу҆́бѡ гра́дъ предлага́етъ те́пла
предста́телѧ и҆ стѣ́нꙋ и҆ прибѣ́жище сꙋ́щымъ въ ско́рбехъ.

=Бг҃оро́диченъ:=

~Же́злъ си́лы тѧ̀, надѣ́ющїисѧ на тѧ̀, бг҃оневѣ́сто, и҆мꙋ́ще, побѣжда́емъ
сꙋпоста̑тныѧ полкѝ.

=Пѣ́снь ѕ҃. І҆рмо́съ:=

~Неи́стовствꙋющеесѧ бꙋ́рею дꙋшетлѣ́нною, влⷣко хрⷭ҇тѐ, страсте́й мо́ре
ᲂу҆кротѝ, и҆ ѿ тлѝ возведи́ мѧ, ꙗ҆́кѡ благоꙋтро́бенъ.

~Виті̑и ѡ҆бличи́лъ є҆сѝ безбѡ́жныѧ ᲂу҆сты̀ свѣ́тлыми: честны́хъ бо і҆кѡ́нъ
ᲂу҆ѧсни́лъ є҆сѝ вои́стиннꙋ, свѧщеннотаи́нниче, поклоне́нїе.

~Свѧще́ннѡ ᲂу҆краси́лъ є҆сѝ твою̀, ѻ҆́ч҃е сла́вне, жи́знь: стра́стное бо
смꙋще́нїе ᲂу҆гаси́лъ є҆сѝ, и҆ къ жи́зни безстра́стїѧ прите́клъ є҆сѝ.

~Добро́тами слове́съ твои́хъ и҆ ᲂу҆чє́нїи всѝ вѣ́рнїи благоче́стнѡ
наслажда́ющесѧ ра́дꙋютсѧ, є҆реті̑къ ѧ҆зыкобѡ́лїѧ побѣжда́юще.

=Бг҃оро́диченъ:=

~Ве́сь примѣша́етсѧ мѝ, и҆́же безнача́льнѡ возсїѧ́въ ѿ ѻ҆ц҃а̀, воплоще́нїемъ,
пренепоро́чнаѧ, и҆зъ тебє̀ бы́вшимъ, бг҃оневѣ́сто. <<63>>

=И҆́нъ. І҆рмо́съ:=

~Ри́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ свѣ́томъ, ꙗ҆́кѡ ри́зою, многомлⷭ҇тиве
хрⷭ҇тѐ бж҃е на́шъ.

~Всѧ́ческихъ цр҃и́цꙋ ѿ дꙋшѝ вожделѣ́вши, ᲂу҆краси́ласѧ є҆сѝ сама̀ чистото́ю, и҆
дарова̑нїѧ є҆ѧ̀ ра́ди, ма́рѳо, ᲂу҆лꙋчи́ла є҆сѝ.

~Ста́рѣй мꙋ́дрости твое́й, честна́ѧ, ᲂу҆диви́шасѧ а҆́гг҃ли, и҆ человѣ́цы пою́тъ
всѧ́ческихъ творца̀, тѧ̀ просла́вльшаго.

~Ꙗ҆́кѡ дре́во благора́сленно же и҆ красно̀, себѐ ᲂу҆краси́ла є҆сѝ, и҆ зерца́ло
была̀ є҆сѝ нескве́рно, ꙗ҆вле́нїемъ ст҃а́гѡ дх҃а.

=Бг҃оро́диченъ:=

~Тишинꙋ́ тѧ въ бꙋ́ри страсте́й и҆ скорбе́й, влⷣчце, при́снѡ предзрѧ̀, во
приста́нище спасе́нїѧ притека́ю.

=Конда́къ, гла́съ в҃. Подо́бенъ:= ~Вы́шнихъ и҆щѧ̀:

~Вострꙋби́въ ꙗ҆́снѡ бжⷭ҇твєннаѧ сладкопѣ̑нїѧ, ꙗ҆ви́лсѧ є҆сѝ свѣти́льникъ мі́ра
свѣтлѣ́йшїй, свѣ́томъ сїѧ́ѧ трⷪ҇цы, а҆ндре́е прпⷣбне. тѣ́мже всѝ вопїе́мъ тѝ: не
преста́й молѧ́сѧ ѡ҆ всѣ́хъ на́съ.

=І҆́косъ:=

~Восхвали́ти твоѐ, ѻ҆́ч҃е, житїѐ ѻ҆каѧ́нный хощꙋ̀, вѣ́дый ны́нѣ, и҆справле́нїй
твои́хъ ра́ди, и҆щꙋ̀ ѿтꙋ́дꙋ ꙗ҆́коже дарова̑нїѧ, похвалы̑ прїѧ́ти твои́хъ
ᲂу҆краше́нїй, и҆ честно́мꙋ верхꙋ̀ твоемꙋ̀, а҆ндре́е, и҆сплестѝ, є҆́же а҆́гг҃ли
почита́ютъ, зовы́й: молѧ̀ не преста́й ѡ҆ всѣ́хъ на́съ.

=Пѣ́снь з҃. І҆рмо́съ:=

~Превозноси́мый ѻ҆ц҃є́въ гдⷭ҇ь, пла́мень ᲂу҆гасѝ, ѻ҆́троки ѡ҆росѝ, согла́снѡ
пою́щыѧ: бж҃е, бл҃гослове́нъ є҆сѝ.

~Да свѣ́тлость ст҃ы́хъ, преподо́бне, ᲂу҆́зриши, свѣ́тлостїю дѣ́лъ просвѣти́лъ
є҆сѝ житїѐ твоѐ, зовы́й: бж҃е, бл҃гослове́нъ є҆сѝ.

~Тѣ́ломъ ѡ҆бложе́нъ, безпло́тныхъ чинѡ́мъ поревнова́лъ <<64>> є҆сѝ, прпⷣбне, съ
ни́миже согла́снѡ ра́дꙋѧсѧ взыва́еши: бж҃е, бл҃гослове́нъ є҆сѝ.

~І҆ерꙋсали́мъ ны́нѣ свѣ́тлѡ весели́тсѧ, свѣти́льника многосвѣ́тла мі́рꙋ тѧ̀
возсїѧ́въ, блаже́нне, поѧ̀: бж҃е, бл҃гослове́нъ є҆сѝ.

=Бг҃оро́диченъ:=

~И҆́же пре́жде ᲂу҆́бѡ безпло́тный воплоща́етсѧ, пречⷭ҇таѧ, за милосе́рдїе
безчи́сленное, и҆зъ ложе́снъ твои́хъ ст҃ы́хъ. є҆мꙋ́же всѝ пое́мъ: бж҃е,
бл҃гослове́нъ є҆сѝ.

=И҆́нъ. І҆рмо́съ:=

~Въ нача́лѣ зе́млю ѡ҆снова́вый, и҆ нб҃са̀ сло́вомъ ᲂу҆тверди́вый, бл҃гослове́нъ
є҆сѝ во вѣ́ки, гдⷭ҇и бж҃е ѻ҆тє́цъ на́шихъ.

~Страстнꙋ́ю совле́кши ри́зꙋ, въ безстра́стнꙋю ѻ҆де́ждꙋ ѡ҆дѣ́ѧласѧ є҆сѝ, и҆
женихꙋ̀ чи́стѡ, преподо́бнаѧ, ѡ҆брꙋчи́ласѧ хрⷭ҇тꙋ̀, и҆ ᲂу҆годи́ла є҆сѝ.

~Сто́лпъ ѻ҆́гненъ твоѐ прозѧбе́нїе ꙗ҆ви́сѧ, ма́рѳо честна́ѧ, просвѣща́ющъ
мі́ръ, и҆ ꙗ҆̀же въ мі́рѣ ѡ҆чища́ѧ ѿ неразꙋ́мїѧ те́мнагѡ, и҆ всѧ́кагѡ и҆на́гѡ
гнѣ́ва.

~Плотска̑ѧ погаси́ла є҆сѝ возношє́нїѧ, и҆ мы́сленныхъ вра̑гъ кова́рствїѧ
возгнꙋша́ласѧ є҆сѝ, прпⷣбнаѧ ма́рѳо, и҆ си́хъ сплетє́нїѧ на зе́млю низве́ргла
є҆сѝ.

=Бг҃оро́диченъ:=

~Ви́дѣти на́мъ сла́вꙋ сн҃а твоегѡ̀, и҆ чи́стѣ є҆ѧ̀ наслади́тисѧ, тѧ̀ жела́ющымъ
и҆ воспѣва́ющымъ, моли́сѧ прилѣ́жнѡ, бг҃облагода́тнаѧ.

=Пѣ́снь и҃. І҆рмо́съ:=

~Тебѣ̀ вседѣ́телю, въ пещѝ ѻ҆́троцы всемі́рный ли́къ спле́тше поѧ́хꙋ: дѣла̀
всѧ̑каѧ, гдⷭ҇а по́йте, и҆ превозноси́те во всѧ̑ вѣ́ки.

~Но́вагѡ кївѡ́та цр҃ковь, ѻ҆́ч҃е, ꙗ҆́снѡ ѡ҆бвесели́лъ є҆сѝ, ли́ки соста́вль
взыва́ѧ: всѧ̑ дѣла̀ гдⷭ҇нѧ, гдⷭ҇а по́йте, и҆ превозноси́те во всѧ̑ вѣ́ки.

~Пѣ́нїе но́вое въ цр҃кви, блаже́нне, прпⷣбнѡ взыва́лъ <<65>> є҆сѝ
вседержи́телю: всѧ̑ дѣла̀ гдⷭ҇нѧ, гдⷭ҇а по́йте, и҆ превозноси́те во всѧ̑ вѣ́ки.

~Даѧ̀ добродѣ́телїю бг҃олѣ́пнѡ дѣла̀, страда̑нїѧ воспѣ́лъ є҆сѝ, а҆ндре́е
премꙋ́дре, всѣ́хъ ст҃ы́хъ, дре́вле ᲂу҆дивле́нныхъ и҆ соверше́нныхъ хрⷭ҇тꙋ̀ во
вѣ́ки.

=Бг҃оро́диченъ:=

~Прїиди́те, чⷭ҇тꙋю бг҃оѻтрокови́цꙋ воспое́мъ, глаго́люще, бжⷭ҇твенными
пѣ́сньми: ра́дꙋйсѧ, дв҃о, є҆ѧ́же ра́ди ра́дость даде́сѧ є҆стествꙋ̀
человѣ́ческомꙋ, пребл҃гослове́ннаѧ.

=И҆́нъ. І҆рмо́съ:=

~На горѣ̀ ст҃ѣ́й просла́вльшасѧ, и҆ въ кꙋпинѣ̀ ѻ҆гне́мъ приснодв҃ы мѡѷсе́ови
та́йнꙋ ꙗ҆́вльшаго, гдⷭ҇а по́йте и҆ превозноси́те во всѧ̑ вѣ́ки.

~Нището́ю вре́менныхъ стѧжа́ла є҆сѝ бога́тство, ма́рѳо, вѣ́чное и҆ сла́вꙋ. и҆
сегѡ̀ ра́ди любо́вїю взыва́ла є҆сѝ: гдⷭ҇а по́йте, и҆ превозноси́те є҆го̀ во
вѣ́ки.

~Вѣ́дый бг҃ъ твоѐ се́рдце и҆ жела́нїе, є҆го́же родила̀ є҆сѝ, ѿ младе́нства,
прпⷣбнаѧ ма́рѳо, вѣ́рою серде́чною вѣнча̀ бжⷭ҇твеннѣ, вѣ́рою вопїю́ща є҆мꙋ̀ во
вѣ́ки всѧ̑.

~Свѣ́тлый твоегѡ̀ пра́здника де́нь ѡ҆зарѧ́етъ вѣ́рныхъ мы̑сли, и҆ просвѣща́етъ
всю̀ зе́млю, ꙗ҆́коже денни́ца, да́же до конє́цъ землѝ всесїѧ́ѧ.

=Бг҃оро́диченъ:=

~И҆́же є҆стество̀ на́ше созда́вый, и҆зъ тебє̀ сїѐ ѡ҆бле́къ, бцⷣе, воѡбража́етъ,
и҆ ѡ҆бновлѧ́етъ ꙗ҆́кѡ чл҃вѣколю́бецъ, тѧ̀ пѣсносло́вѧщыѧ и҆ славосло́вѧщыѧ
вои́стиннꙋ бцⷣꙋ.

=Пѣ́снь ѳ҃. І҆рмо́съ:=

~И҆са́їе, ликꙋ́й, дв҃а и҆мѣ̀ во чре́вѣ, и҆ родѝ сн҃а є҆мманꙋ́ила, бг҃а же и҆
чл҃вѣ́ка, восто́къ и҆́мѧ є҆мꙋ̀: є҆го́же велича́юще, дв҃ꙋ ᲂу҆бл҃жа́емъ.

~Глагѡ́лъ твои́хъ вѣща́нїе всю̀ ѡ҆бтечѐ зе́млю, ᲂу҆че́нїй же красота̀ и҆
свѣ́тлость, а҆ндре́е блаже́нне: тѣ́мже хрⷭ҇то́съ, и҆́же всѣ́хъ цр҃ь, тѧ̀
вѣнча́лъ є҆́сть благолѣ́пїѧ вѣнце́мъ. <<66>>

~Соедине́нїемъ лꙋ́чшимъ наслажда́ѧсѧ зарѝ трисїѧ́нныѧ, а҆ндре́е таи́нниче,
пачеесте́ственныхъ, любо́вїю творѧ́щихъ твою̀ свѧтꙋ́ю па́мѧть свѧще́ннѡ, ны́нѣ
моли́твами твои́ми ѿ бѣ́дъ сохранѝ.

~Со безпло́тными чи́нми весели́шисѧ ны́нѣ на нб҃сѣ́хъ: си́хъ бо на землѝ житїѐ
неꙋкло́ннѡ ꙗ҆́кѡ пожи́въ, и҆ пра́выѧ вѣ́ры ꙗ҆́вльсѧ проповѣ́дникъ и҆зрѧ́денъ,
бг҃оглаго́ливе досточꙋ́дне.

=Бг҃оро́диченъ:=

~Приноси́мое ᲂу҆ста́вила є҆сѝ сме́рти неꙋста́вное стремле́нїе, ро́ждши пло́тски
вои́стиннꙋ па́че ᲂу҆ма̀ жи́знь вѣ́чнꙋю: є҆́йже прирази́всѧ ᲂу҆сты̀ го́рькїй
а҆́дъ ᲂу҆праздни́сѧ, прест҃а́ѧ дв҃о мт҃и.

=И҆́нъ. І҆рмо́съ:=

~Велича́емъ тѧ̀ мт҃рь бж҃їю, и҆ сла́вимъ тѧ̀, бцⷣе дв҃о, ꙗ҆́кѡ сп҃са ро́ждшꙋю
дꙋ́шъ на́шихъ.

~Є҆диноѻбра́знѡ, ма́рѳо, ликꙋ́ющи съ сы́номъ, молѝ хрⷭ҇та̀ бг҃а на́шего ѡ҆
почита́ющихъ тѧ̀.

~Благоче́стнѡ пожи́вши въ трꙋдѣ̀ мꙋ́жески подвиза́ласѧ є҆сѝ: ѿ негѡ́же сокры́ла
є҆сѝ бога́тство нбⷭ҇ное.

~Ѡ҆блобыза́емъ твои́хъ моще́й ра́кꙋ, ма́рѳо всечестна́ѧ, и҆зъ неѧ́же
почерпа́емъ и҆сцѣле́нїй во́ды.

=Бг҃оро́диченъ:=

~Па́че со́лнечныхъ лꙋ̑чъ моли́тва твоѧ̀ возсїѧ́вши, просвѣща́етъ, пречⷭ҇таѧ,
тѧ̀ велича́ющыѧ.

=Свѣти́ленъ. Подо́бенъ:= ~Нб҃о ѕвѣзда́ми:

~А҆́гг҃льскагѡ житїѧ̀ жела́ѧ, прпⷣбне, тѣ́мже покори́лъ є҆сѝ стра̑сти плотскі̑ѧ
мꙋ́жески, равноа́гг҃ленъ бы́въ, бг҃оно́се ѻ҆́ч҃е.

=Бг҃оро́диченъ:=

~Тѧ̀ предста́тельницꙋ и҆́мамы всѝ грѣ́шнїи, ѽ прест҃а́ѧ дв҃о! ты̀
благопремѣ́нна сотворѝ твоего̀ сн҃а, мт҃рними твои́ми моли́твами. <<67>>

=На стїхо́внѣ ѻ҆ктѡ́иха. Сла́ва, гла́съ ѕ҃:=

~Прпⷣбне ѻ҆́ч҃е а҆ндре́е, во всю̀ зе́млю и҆зы́де вѣща́нїе и҆справле́нїй
твои́хъ: тѣ́мъ на нб҃сѣ́хъ ѡ҆брѣ́лъ є҆сѝ мздꙋ̀ трꙋдѡ́въ твои́хъ, дє́мѡнскїѧ
погꙋби́лъ є҆сѝ полкѝ и҆ а҆́гг҃льскїѧ дости́глъ є҆сѝ чи́ны: и҆́хже житїю̀ безъ
поро́ка поревнова́лъ є҆сѝ. дерзнове́нїе и҆мѣ́ѧ ко хрⷭ҇тꙋ̀ бг҃ꙋ, ми́ръ и҆спросѝ
дꙋша́мъ на́шымъ.

=И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. Подо́бенъ:= ~Тридне́венъ:

~Зача́тїе твоѐ безсѣ́менное, и҆ ржⷭ҇тво̀ неизрече́нное помышлѧ́ющи,
ᲂу҆дивлѧ́юсѧ ѕѣлѡ̀: ка́кѡ си́це, ꙗ҆́коже ѕлодѣ́й, благоволи́лъ є҆сѝ ᲂу҆мре́ти,
сн҃е; пречⷭ҇таѧ пла́чꙋщи взыва́ше.

=На лїтꙋргі́и, прокі́менъ, гла́съ з҃:= ~Восхва́лѧтсѧ прпⷣбнїи во сла́вѣ, и҆
возра́дꙋютсѧ на ло́жахъ свои́хъ. =Сті́хъ:= ~Воспо́йте гдⷭ҇еви пѣ́снь но́вꙋ.
=А҆пⷭ҇лъ къ є҆вре́ємъ, зача́ло ти҃ї ѿ полꙋ̀. А҆ллилꙋ́їа, гла́съ в҃:=
~Свѧще́нницы твоѝ ѡ҆блекꙋ́тсѧ въ пра́вдꙋ, и҆ прпⷣбнїи твоѝ возра́дꙋютсѧ.
=Є҆ѵⷢ҇лїе ѿ матѳе́а, зача́ло к҃а. Прича́стенъ:= ~Въ па́мѧть вѣ́чнꙋю:

