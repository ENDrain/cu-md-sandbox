Ѿпꙋ́сты влⷣчнихъ пра́здниковъ

глаго́лемїи въ вече́рню, во ᲂу҆́треню, и҆ въ лїтꙋргі́ю по чи́нꙋ.

На ржⷭ҇тво̀ хрⷭ҇то́во:

И҆́же въ верте́пѣ роди́выйсѧ, и҆ въ ꙗ҆́слехъ возлегі́й, на́шегѡ ра́ди
спасе́нїѧ, хрⷭ҇то́съ и҆́стинный бг҃ъ на́шъ: и҆ про́чее до конца̀.

На ѡ҆брѣ́занїе:

И҆́же во ѻ҆смы́й де́нь пло́тїю ѡ҆брѣ́затисѧ и҆зво́ливый, на́шегѡ ра́ди
спасе́нїѧ, хрⷭ҇то́съ и҆́стинный:

На бг҃оѧвле́нїе:

И҆́же во і҆ѻрда́нѣ крести́тисѧ и҆зво́ливый ѿ і҆ѡа́нна, на́шегѡ ра́ди спасе́нїѧ,
хрⷭ҇то́съ и҆́стинный:

На срѣ́тенїе:

И҆́же во ѡ҆б̾ѧ́тїихъ првⷣнагѡ сѷмеѡ́на носи́тисѧ и҆зво́ливый, на́шегѡ ра́ди
спасе́нїѧ, хрⷭ҇то́съ и҆́стинный:

На преѡбраже́нїе:

И҆́же на горѣ̀ ѳавѡ́рстѣй преѡбрази́выйсѧ во сла́вѣ, пред̾ ст҃ы́ми свои́ми
ᲂу҆ченикѝ и҆ а҆пⷭ҇лы, хрⷭ҇то́съ и҆́стинный:

Въ недѣ́лю цвѣтнꙋ́ю:

И҆́же на жребѧ́ти ѻ҆́сли сѣ́сти и҆зво́ливый, на́шегѡ ра́ди спасе́нїѧ, хрⷭ҇то́съ
и҆́стинный:

Въ тꙋ́ же недѣ́лю ве́чера:

Грѧды́й гдⷭ҇ь на во́льнꙋю стрⷭ҇ть, на́шегѡ ра́ди спасе́нїѧ, хрⷭ҇то́съ
и҆́стинный:

Въ вели́кїй четверто́къ:

И҆́же за превосходѧ́щꙋю бла́гость пꙋ́ть добрѣ́йшїй смире́нїѧ показа́вый,
внегда̀ ᲂу҆мы́ти но́ги ᲂу҆ченикѡ́въ, да́же и҆ до крⷭ҇та̀ и҆ погребе́нїѧ
снизше́дый на́мъ, хрⷭ҇то́съ и҆́стинный:

Во ѿпꙋ́стъ ст҃ы́хъ стрⷭ҇те́й:

И҆́же ѡ҆плева̑нїѧ, и҆ бїє́нїѧ, и҆ заꙋшє́нїѧ, и҆ крⷭ҇тъ, и҆ сме́рть претерпѣ́вый
за спасе́нїе мі́ра, хрⷭ҇то́съ и҆́стинный:

Во ст҃ы́й и҆ вели́кїй пѧто́къ:

И҆́же на́съ ра́ди человѣ́кѡвъ и҆ на́шегѡ ра́ди спасе́нїѧ стра̑шныѧ стрⷭ҇ти и҆
животворѧ́щїй крⷭ҇тъ, и҆ во́льное погребе́нїе пло́тїю и҆зво́ливый, хрⷭ҇то́съ
и҆́стинный:

Въ недѣ́лю па́схи, и҆ во всю̀ свѣ́тлꙋю седми́цꙋ:

Хрⷭ҇то́съ воскресы́й и҆з̾ ме́ртвыхъ, сме́ртїю сме́рть попра́вый, и҆ сꙋ́щымъ во
гробѣ́хъ живо́тъ дарова́вый, и҆́стинный бг҃ъ на́шъ:

На вознесе́нїе:

И҆́же во сла́вѣ вознесы́йсѧ ѿ на́съ на не́бо, и҆ ѡ҆деснꙋ́ю сѣды́й бг҃а и҆
ѻ҆ц҃а̀, хрⷭ҇то́съ и҆́стинный:

Въ недѣ́лю пѧтдесѧ́тнꙋю:

И҆́же въ видѣ́нїи ѻ҆́гненныхъ ѧ҆зы̑къ съ нб҃сѐ низпосла́вый прест҃а́го дх҃а, на
ст҃ы̑ѧ своѧ̑ ᲂу҆ченикѝ и҆ а҆пⷭ҇лы, хрⷭ҇то́съ и҆́стинный:

Въ тꙋ́ же недѣ́лю ве́чера:

И҆́же ѿ ѻ҆́ч҃ихъ и҆ бж҃е́ственныхъ нѣ́дръ и҆стощи́вый себѐ, и҆ съ нб҃сѐ на
зе́млю соше́дый, и҆ на́ше всѐ воспрїе́мый є҆стество̀, и҆ ѡ҆божи́вый є҆̀, по
си́хъ же на нб҃са̀ па́ки возше́дый, и҆ ѡ҆деснꙋ́ю сѣды́й бг҃а и҆ ѻ҆ц҃а̀,
бж҃е́ственнаго же и҆ ст҃а́го, и҆ є҆диносꙋ́щнаго, и҆ є҆диноси́льнаго, и҆
є҆диносла́внаго, и҆ соприсносꙋ́щнаго дх҃а низпосла́вый на ст҃ы̑ѧ своѧ̑ ᲂу҆ченикѝ
и҆ а҆пⷭ҇лы, и҆ си́мъ просвѣти́вый ᲂу҆́бѡ и҆̀хъ, тѣ́ми же всю̀ вселе́ннꙋю,
хрⷭ҇то́съ и҆́стинный бг҃ъ на́шъ, мл҃твами пречи́стыѧ и҆ пренепоро́чныѧ ст҃ы́ѧ
своеѧ̀ мт҃ре, ст҃ы́хъ сла́вныхъ, прехва́льныхъ бг҃опроповѣ́дникѡвъ и҆
дх҃оно́сныхъ а҆пⷭ҇лѡвъ, и҆ всѣ́хъ ст҃ы́хъ, поми́лꙋетъ и҆ спасе́тъ на́съ, ꙗ҆́кѡ
бл҃гъ и҆ чл҃вѣколю́бецъ.

