Чи́нъ бж҃е́ственныѧ лїтꙋргі́и преждеѡсщ҃е́нныхъ.

Во ст҃ꙋ́ю и҆ вели́кꙋю четыредесѧ́тницꙋ, є҆гда̀ и҆́мать сщ҃е́нникъ сотвори́ти
преждеѡсщ҃е́ннꙋю, въ проскомі́дїи въ недѣ́лю, твори́тъ ꙗ҆́коже ѻ҆бы́чно. И҆ по
є҆́же рѣ́зати пе́рвый хлѣ́бъ, и҆ жре́ти, и҆ пробода́ти, рѣ́жетъ и҆ дрꙋгі̑ѧ
хлѣ́бы, глаго́лѧ на є҆ди́номъ ко́емждо сїѧ̑: Въ воспомина́нїе: Ꙗ҆́кѡ ѻ҆вча̀: и҆,
Жре́тсѧ: и҆, Є҆ди́нъ ѿ вѡ́инъ: Та́же влива́етъ во ст҃ꙋ́ю ча́шꙋ вїно̀ и҆ во́дꙋ,
глаго́лѧ ѻ҆бы̑чнаѧ, и҆ покрыва́етъ ѧ҆̀ сщ҃е́нными покро́вцы, и҆ кади́тъ,
глаго́лѧ мл҃твꙋ предложе́нїѧ. И҆ та́кѡ начина́етъ бж҃е́ственнꙋю лїтꙋргі́ю, и҆
и҆сполнѧ́етъ ю҆̀ ꙗ҆́кѡ ѻ҆бы́чно.

Є҆гда́ же и҆́мать назна́менати хлѣ́бы, по призыва́нїи дх҃а ст҃а́гѡ, глаго́летъ:
Сотворѝ хлѣ́бъ ᲂу҆́бѡ се́й: є҆ди́нственнѣ, ꙗ҆́кѡ є҆ди́нъ є҆́сть хрⷭ҇то́съ: а҆
хлѣ́бы сїѧ̑, мно́жественнымъ число́мъ, не глаго́лати.

И҆ є҆гда̀ и҆́мать вознестѝ, возноша́етъ всѧ̑ вкꙋ́пѣ, и҆ раздроблѧ́етъ
приноси́мый пе́рвый хлѣ́бъ, и҆ полага́етъ ча́стицꙋ во ст҃ꙋ́ю ча́шꙋ, и҆ влива́етъ
и҆ теплотꙋ̀ ꙗ҆́кѡ ѻ҆бы́чай.

Та́же взе́мъ ст҃ꙋ́ю лжи́цꙋ десно́ю рꙋко́ю, ѡ҆моча́етъ ю҆̀ во ст҃ѣ́й кро́ви.
Лѣ́вою же рꙋко́ю є҆́млетъ кі́йждо хлѣ́бъ, и҆ нано́ситъ ст҃ꙋ́ю лжи́цꙋ, со ст҃о́ю
кро́вїю, ѡ҆моче́ннꙋю, и҆ прикаса́етсѧ є҆́ю ст҃о́мꙋ хлѣ́бꙋ крⷭ҇тоѻбра́знѡ, во
странꙋ̀, на не́йже начерта́сѧ крⷭ҇тъ, под̾ мѧ́гкостїю. и҆ полага́етъ и҆̀ въ
хлѣбоно́сецъ.

Та́же є҆́млетъ и҆ дрꙋгі̑ѧ, и҆ твори́тъ та́кожде на є҆ди́номъ ко́емждо, и҆
спрѧ́товаетъ и҆̀хъ всѣ́хъ въ хлѣбоно́сецъ.

Та́же сщ҃е́нникъ мо́литсѧ ꙗ҆́кѡ ѻ҆бы́чно, и҆ причаща́етсѧ ꙗ҆́кѡ ѻ҆бы́чно, и҆
и҆сполнѧ́етъ бж҃е́ственное сщ҃еннодѣ́йствїе по ᲂу҆чине́нномꙋ.

Є҆гда́ же и҆́мать сщ҃еннодѣ́йствовати преждеѡсщ҃е́ннꙋю, вше́дъ во ст҃и́лище
ѡ҆блачи́тсѧ во сщ҃е́нническꙋю ѻ҆де́ждꙋ, назна́менꙋѧй, и҆ цѣлꙋ́ѧй то́кмѡ,
ничто́же приглаго́лѧ, ра́звѣ: Гдⷭ҇ꙋ помо́лимсѧ, над̾ є҆ди́ною ко́еюждо
ѻ҆де́ждею.

И҆ взе́мъ дїа́конъ вре́мѧ и҆схо́дитъ, и҆ ста́въ на ѻ҆бы́чномъ мѣ́стѣ,
возглаша́етъ: Бл҃гословѝ влⷣко.

Сщ҃е́нникъ же возглаша́етъ:

Бл҃гослове́но црⷭ҇тво ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во
вѣ́ки вѣкѡ́въ.

И҆ а҆́бїе є҆кклисїа́рхъ: Прїиди́те, поклони́мсѧ: три́жды. И҆ глаго́летъ
предначина́тельный ѱало́мъ.

Сщ҃е́нникъ же гл҃етъ мл҃твы свѣти̑льничныѧ, си́рѣчь вечє́рнїѧ, съ четве́ртыѧ
моли́твы, занѐ трѝ пє́рвыѧ по є҆ктенїа́хъ глаго́лютсѧ.

По и҆сполне́нїи же ѱалма̀, гл҃етъ дїа́конъ є҆ктенїю̀.

И҆ по возгла́сѣ, стїхосло́витсѧ: Ко гдⷭ҇ꙋ внегда̀ скорбѣ́ти мѝ: быва́ємымъ и҆
покло́нѡмъ на а҆ллилꙋ́їа. На ко́емждо же а҆нтїфѡ́нѣ быва́етъ є҆ктенїа̀ ма́лаѧ ѿ
дїа́кона: и҆ возгла́съ ѿ сщ҃е́нника. Наче́ншꙋсѧ же стїхосло́вїю, ѿхо́дитъ
сщ҃е́нникъ во ст҃о́е предложе́нїе: и҆ взе́мъ преждеѡсщ҃е́нный хлѣ́бъ ѿ
хлѣбоно́сца, полага́етъ и҆̀ со бл҃гоговѣ́нїемъ мно́гимъ во ст҃ы́й ді́скосъ,
вложи́въ во ст҃ꙋ́ю ча́шꙋ вїно̀ и҆ во́дꙋ ѻ҆бы́чнѡ, ничто́же глаго́лѧ. И҆ взе́мъ
кади́льницꙋ, кади́тъ ѕвѣзди́цꙋ и҆ покро́вы: и҆ покры́въ ѧ҆̀ ничто́же ѿню́дъ
глаго́лѧ, нижѐ мл҃твꙋ предложе́нїѧ, но то́кмѡ:

Мл҃твами ст҃ы́хъ ѻ҆ц҃ъ на́шихъ, гдⷭ҇и і҆и҃се хрⷭ҇тѐ бж҃е на́шъ, поми́лꙋй на́съ.

Преждеѡсвѧще́нна бо є҆́сть, и҆ соверше́нна сїѧ̀ же́ртва.

По каѳі́смѣ же, Гдⷭ҇и воззва́хъ: во гла́съ самогла́сна днѐ. Поста́вимъ стїхѡ́въ
і҃. и҆ повторѧ́емъ самогла́сенъ: та́же мч҃нченъ: и҆ трѝ подѡ́бны трїѡ́ди: и҆ трѝ
мине́и, повторѧ́юще є҆ди́нъ. Сла́ва, и҆ ны́нѣ, бг҃оро́диченъ. Вхо́дъ без̾
є҆ѵⷢ҇лїа. Є҆гда́ же и҆́мать чести́сѧ є҆ѵⷢ҇лїе, въ пра́зднованїе хра́ма, и҆лѝ
ст҃а́гѡ, тогда̀ вхо́дъ твори́тъ со є҆ѵⷢ҇лїемъ.

Дїа́конъ: Премꙋ́дрость, про́сти.

И҆ пою́тъ: Свѣ́те ти́хїй:

Дїа́конъ: Во́нмемъ.

Сщ҃е́нникъ: Ми́ръ всѣ̑мъ.

Дїа́конъ: Премꙋ́дрость.

Чте́цъ: прокі́менъ, и҆ бытїѐ. Вторы́й прокі́менъ. И҆ посе́мъ возглаша́етъ
дїа́конъ: Повели́те. Сщ҃е́нникъ же, взе́мъ ѻ҆бѣ́ма рꙋка́ма кади́льницꙋ и҆
свѣ́щникъ со свѣще́ю, стои́тъ пред̾ ст҃о́ю трапе́зою, зрѧ̀ къ восто́кѡмъ, и҆
назна́менꙋѧ крⷭ҇тъ, глаго́летъ: Премꙋ́дрость, про́сти.

Та́же ѡ҆братѧ́сѧ на за́падъ къ наро́дꙋ, глаго́летъ:

Свѣ́тъ хрⷭ҇то́въ просвѣща́етъ всѣ́хъ.

Чте́цъ: При́тчей чте́нїе. Дїа́конъ: Во́нмемъ. И҆ при́тча.

И҆ по и҆сполне́нїи, глаго́летъ сщ҃е́нникъ: Ми́ръ тѝ. Дїа́конъ: Премꙋ́дрость.

Чте́цъ пое́тъ: Да и҆спра́витсѧ мл҃тва моѧ̀, ꙗ҆́кѡ кади́ло пред̾ тобо́ю,
воздѣѧ́нїе рꙋкꙋ̀ мое́ю, же́ртва вече́рнѧѧ.

И҆ по пѣ́нїи чтеца̀, ли́къ пое́тъ то́же.

Та́же, чте́цъ сті́хъ а҃: Гдⷭ҇и, воззва́хъ къ тебѣ̀, ᲂу҆слы́ши мѧ̀, вонмѝ гла́сꙋ
моле́нїѧ моегѡ̀, внегда̀ воззва́ти мѝ къ тебѣ̀.

Ли́къ: Да и҆спра́витсѧ:

Чте́цъ, сті́хъ в҃: Положѝ гдⷭ҇и, хране́нїе ᲂу҆стѡ́мъ мои̑мъ, и҆ две́рь
ѡ҆гражде́нїѧ ѡ҆ ᲂу҆стна́хъ мои́хъ.

Ли́къ: Да и҆спра́витсѧ:

Чте́цъ, сті́хъ г҃: Не ᲂу҆клонѝ се́рдце моѐ въ словеса̀ лꙋка́вствїѧ, непщева́ти
вины̀ ѡ҆ грѣсѣ́хъ.

Ли́къ: Да и҆спра́витсѧ:

И҆ па́ки чте́цъ пое́тъ: Да и҆спра́витсѧ мл҃тва моѧ̀, ꙗ҆́кѡ кади́ло пред̾
тобо́ю.

И҆ ли́къ пое́тъ: Воздѣѧ́нїе рꙋкꙋ̀ мое́ю:

Подоба́етъ вѣ́дати, є҆гда̀ чте́цъ пое́тъ: Да и҆спра́витсѧ мл҃тва моѧ̀, ꙗ҆́кѡ
кади́ло пред̾ тобо́ю: всѝ лю́дїе сꙋ́щїи во хра́мѣ и҆ во ѻ҆лтарѣ̀, стоѧ́тъ на
колѣ́нахъ молѧ́щесѧ. Є҆гда́ же на́чнетъ: Воздѣѧ́нїе рꙋкꙋ̀ мое́ю: востаю́тъ. На
про́чїихъ же стїха́хъ, да и҆спра́витсѧ, пѣ́нїѧ, є҆гда̀ кото́рый ли́къ пое́тъ, и҆
всѧ̀ страна̀ стои́тъ: вторы́й же ли́къ и҆ страна̀ наро́да колѣ̑на приклонѧ́ютъ.
І҆ере́й же стоѧ̀ во ѻ҆лтарѣ̀ пред̾ ст҃о́ю трапе́зою, прїѧ́въ кади́льницꙋ съ
ѳѷмїа́момъ, и҆ кади́тъ: послѣди́ же на Да и҆спра́витсѧ, ѿда́въ кади́льницꙋ и҆
са́мъ і҆ере́й приклонѧ́етъ колѣ̑на молѧ́сѧ. И҆ по и҆сполне́нїи твори́мъ покло́ны
трѝ.

Та́же дїа́конъ глаго́летъ є҆ктенїю̀: и҆ прѡ́чаѧ. Въ вели́кїй же вхо́дъ, Ны́нѣ
си̑лы нбⷭ҇ныѧ: Мл҃тва херꙋві́мскаѧ не глаго́летсѧ. Но кадѧ̀ сщ҃е́нникъ,
глаго́летъ пѧтдесѧ́тный ѱало́мъ. И҆ по происхожде́нїи ст҃ы́хъ дарѡ́въ,
и҆сполнѧ́емꙋ: Ны́нѣ си̑лы небе́сныѧ: полага́емъ покло́ны трѝ, ѿкрове́ни сꙋ́ще.
Взе́млетъ же сщ҃е́нникъ покро́вы ѿ ст҃ы́хъ дарѡ́въ, и҆ покрыва́етъ ѧ҆̀
воздꙋ́хомъ. Є҆гда́ же и҆́мать вознестѝ ст҃ы́й хлѣ́бъ, не ѿкрыва́етъ ст҃а̑ѧ: но
є҆щѐ покровє́ннымъ бж҃є́ственнымъ сꙋ́щымъ дарѡ́мъ, вно́ситъ сщ҃е́нникъ рꙋ́кꙋ
свою̀, со стра́хомъ мно́гимъ, и҆ прикаса́етсѧ бж҃е́ственномꙋ хлѣ́бꙋ со
бл҃гоговѣ́нїемъ и҆ стра́хомъ. Глаго́лющꙋ дїа́конꙋ: Во́нмемъ. Возглаша́етъ
сщ҃е́нникъ: Преждеѡсщ҃є́ннаѧ ст҃а̑ѧ ст҃ы̑мъ. и҆ прѡ́чаѧ по чи́нꙋ, соверша́етъ
ст҃ꙋ́ю лїтꙋргі́ю, ꙗ҆́кѡ на рѧдꙋ̀ ᲂу҆ка́зано.

Коне́цъ.

И҆з̾ѧвле́нїе ѡ҆ нѣ́кїихъ и҆справле́нїѧхъ въ слꙋже́нїи преждеѡсщ҃е́нныѧ
лїтꙋргі́и.

Подоба́етъ вѣ́дати, ꙗ҆́кѡ въ преждеѡсвѧще́нныхъ лїтꙋргі́ахъ пое́мꙋ: Ны́нѣ си̑лы
нбⷭ҇ныѧ: сщ҃е́нникъ и҆ дїа́конъ ѿхо́дѧтъ въ предложе́нїе. И҆ взе́мъ сщ҃е́нникъ
воздꙋ́хъ, полага́етъ на ра́мо дїа́конꙋ: ст҃ы́й же ді́скосъ съ бж҃е́ственными
та́йнами прїе́млетъ десни́цею, и҆ поставлѧ́етъ на главꙋ̀ свою̀, поти́рь же съ
вїно́мъ, взе́мъ въ шꙋ́йцꙋ свою̀, при пе́рсехъ несе́тъ. Дїа́конъ же съ
кади́льницею то́чїю предходѧ̀ кади́тъ ча́стѡ: и҆дꙋ́ще же ничто́же глаго́лютъ. Въ
причаще́нїи же, по є҆́же рещѝ: Преждеѡсщ҃є́ннаѧ ст҃а̑ѧ ст҃ы̑мъ. Сщ҃е́нникъ
ѿлага́етъ ст҃ы́й воздꙋ́хъ, дїа́конъ же вхо́дитъ во ст҃ы́й ѻ҆лта́рь, и҆ ста́въ
бли́зъ сщ҃е́нника, глаго́летъ:

Раздробѝ влⷣко ст҃ы́й хлѣ́бъ.

Сщ҃е́нникъ раздроблѧ́етъ є҆го̀ со мно́гимъ внима́нїемъ, на четы́ри ча̑сти,
глаго́лѧ:

Раздроблѧ́етсѧ и҆ раздѣлѧ́етсѧ а҆́гнецъ бж҃їй, раздроблѧ́емый и҆
нераздѣлѧ́емый, всегда̀ ꙗ҆до́мый и҆ никогда́же и҆ждива́емый, но причаща́ющыѧсѧ
ѡ҆сщ҃а́ѧй.

И҆ влага́етъ ча́стицꙋ въ поти́рь, ничто́же глаго́лѧ: и҆ дїа́конъ влива́етъ
теплотꙋ̀ въ поти́рь, ничто́же глаго́лѧ, и҆ стои́тъ ма́лѡ пода́лѣ. Сщ҃е́нникъ же
глаго́летъ: Дїа́коне пристꙋпѝ: И҆ прише́дъ дїа́конъ. твори́тъ покло́нъ
бл҃гоговѣ́йнѡ, просѧ̀ проще́нїѧ, и҆ глаго́летъ:

Сѐ прихождꙋ̀ къ безсме́ртномꙋ цр҃ю̀: и҆, Препода́ждь мнѣ̀, влⷣко, чⷭ҇тно́е и҆
ст҃о́е тѣ́ло и҆ кро́вь гдⷭ҇а и҆ бг҃а и҆ сп҃са на́шегѡ і҆и҃са хрⷭ҇та̀.

Сщ҃е́нникъ взе́мъ ст҃ы́хъ та̑инъ є҆ди́нꙋ ча́стицꙋ, дае́тъ дїа́конꙋ, глаго́лѧ:

И҆́мⷬ҇къ, сщ҃еннодїа́конꙋ преподае́тсѧ честно́е и҆ ст҃о́е и҆ пречи́стое тѣ́ло
и҆ кро́вь гдⷭ҇а и҆ бг҃а и҆ сп҃са на́шегѡ і҆и҃са хрⷭ҇та̀, во ѡ҆ставле́нїе
грѣхѡ́въ є҆гѡ̀, и҆ въ жи́знь вѣ́чнꙋю.

И҆ цѣлова́въ дїа́конъ подаю́щꙋю є҆мꙋ̀ рꙋ́кꙋ, ѿхо́дитъ и҆ стои́тъ созадѝ ст҃ы́ѧ
трапе́зы, и҆ приклони́въ главꙋ̀, мо́литсѧ ꙗ҆́кѡ и҆ сщ҃е́нникъ.

Подо́бнѣ взе́мъ и҆ сщ҃е́нникъ є҆ди́нꙋ ча́стицꙋ ст҃ы́хъ та̑инъ, глаго́летъ:
чⷭ҇тно́е и҆ прест҃о́е тѣ́ло и҆ кро́вь гдⷭ҇а и҆ бг҃а и҆ сп҃са на́шегѡ і҆и҃са
хрⷭ҇та̀, преподае́тсѧ мнѣ̀, и҆́мⷬ҇къ, сщ҃е́нникꙋ, во ѡ҆ставле́нїе грѣхѡ́въ
мои́хъ, и҆ въ жи́знь вѣ́чнꙋю.

И҆ приклони́въ главꙋ̀, мо́литсѧ глаго́лѧ:

Вѣ́рꙋю гдⷭ҇и, и҆ и҆сповѣ́дꙋю: и҆ Ве́чери твоеѧ̀ та́йныѧ: и҆ Да не въ сꙋ́дъ,
и҆лѝ во ѡ҆сꙋжде́нїе: [всѐ до конца̀.]

И҆ та́кѡ причаща́ютсѧ ст҃ы́хъ та̑инъ, со стра́хомъ и҆ всѧ́цѣмъ
ᲂу҆твержде́нїемъ. Та́же взе́мъ сщ҃е́нникъ гꙋ́бꙋ, ѡ҆тира́етъ рꙋ́кꙋ, глаго́лѧ:
Сла́ва тебѣ̀ бж҃е: три́жды. И҆ цѣлова́въ гꙋ́бꙋ, положи́тъ на мѣ́сто. Та́же
взе́млетъ ст҃ы́й поти́рь съ покро́вцемъ ѻ҆бѣ́ма рꙋка́ма, пїе́тъ и҆з̾ негѡ̀,
ничто́же глаго́лѧ: та́кѡ ᲂу҆стнѣ̀, и҆ ст҃ы́й поти́рь ѡ҆тира́етъ покро́вцемъ
и҆́же въ рꙋка́хъ, и҆ поставлѧ́етъ є҆го̀ на ст҃ꙋ́ю трапе́зꙋ. И҆ прїе́мъ а҆на́форꙋ
ᲂу҆мыва́етъ рꙋ́ки и҆ ᲂу҆стнѣ̀, и҆ ста́въ ма́лѡ ко странѣ̀, глаго́летъ мл҃твꙋ
бл҃годаре́нїѧ:

Бл҃годари́мъ тѧ̀ сп҃са всѣ́хъ бг҃а: до конца̀.

Дїа́конъ же тогда̀ и҆з̾ ча́ши не пїе́тъ, но по заамвѡ́ннѣй моли́твѣ, и҆ по
потребле́нїи ѡ҆ста́вшихсѧ ча́стицъ ст҃ы́хъ та̑инъ.

[А҆́ще же слꙋ́житъ є҆ди́нъ і҆ере́й без̾ дїа́кона, и҆ то́й по причаще́нїи
ст҃ы́хъ та̑инъ, и҆з̾ ча́ши не пїе́тъ, но по соверше́нїи лїтꙋргі́и, и҆ по
потребле́нїи ст҃ы́хъ та̑инъ. И҆́бо а҆́ще и҆ сщ҃е́нно є҆́сть вложе́нїемъ ча́стицы
вїно̀, но не пресꙋ́щественно въ кро́вь бж҃е́ственнꙋю, поне́же над̾ ни́мъ
словеса̀ сщ҃е́нїѧ не что́шасѧ здѣ̀, ꙗ҆́кѡ быва́етъ въ лїтꙋргі́ахъ васі́лїа
вели́кагѡ, и҆ і҆ѡа́нна златоꙋ́стагѡ.]

Дїа́конъ же взе́мъ ст҃ы́й ді́скосъ, надно́ситъ верхꙋ̀ ст҃а́гѡ поти́рѧ, и҆
спрѧ́таетъ ст҃а̑ѧ, ничто́же глаго́лѧ, и҆ поклони́всѧ три́жды, ѿверза́етъ црⷭ҇каѧ
врата̀.

Бж҃е́ственнаѧ слꙋ́жба преждеѡсщ҃е́нныхъ.

Дїа́конъ по ѻ҆бы́чаю, ста́въ на а҆мвѡ́нѣ, возглаша́етъ: Бл҃гословѝ влⷣко.

Сщ҃е́нникъ, стоѧ̀ пред̾ ст҃о́ю трапе́зою во ѻ҆лтарѣ̀, возгла́снѡ глаго́летъ:

Бл҃гослове́но црⷭ҇тво, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆
во вѣ́ки вѣкѡ́въ.

Ли́къ: А҆ми́нь.

Прїиди́те, поклони́мсѧ: три́жды.

И҆ предначина́тельный ѱало́мъ: и҆ по ѱалмѣ̀ глаго́летъ дїа́конъ є҆ктенїю̀:

Ми́ромъ гдⷭ҇ꙋ помо́лимсѧ.

Ѡ҆ свы́шнѣмъ ми́рѣ, и҆ спасе́нїи:

Ѡ҆ ми́рѣ всегѡ̀ мі́ра:

Ѡ҆ ст҃ѣ́мъ хра́мѣ се́мъ:

[Ѡ҆ ст҃ѣ́йшемъ прави́тельствꙋющемъ сѷно́дѣ:

Ѡ҆ бл҃гочести́вѣйшемъ, самодержа́внѣйшемъ, вели́комъ гдⷭ҇рѣ на́шемъ
і҆мпера́торѣ:

Ѡ҆ пособи́ти и҆ покори́ти под̾ но́зѣ:]

Ѡ҆ гра́дѣ се́мъ, всѧ́комъ гра́дѣ:

Ѡ҆ бл҃горастворе́нїи воздꙋ́хѡвъ:

Ѡ҆ пла́вающихъ, пꙋтеше́ствꙋющихъ:

Ѡ҆ и҆зба́витисѧ на́мъ:

Застꙋпѝ, спасѝ, поми́лꙋй:

Прест҃ꙋ́ю, пречⷭ҇тꙋю, пребл҃гослове́ннꙋю:

Возгла́сно:

Ꙗ҆́кѡ подоба́етъ тебѣ̀ всѧ́каѧ сла́ва, че́сть и҆ поклоне́нїе, ѻ҆ц҃ꙋ̀, и҆ сн҃ꙋ,
и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

Мл҃тва пе́рвагѡ а҆нтїфѡ́на:

Гдⷭ҇и ще́дрый и҆ ми́лостивый, долготерпѣли́ве и҆ многоми́лостиве, внꙋшѝ мл҃твꙋ
на́шꙋ, и҆ вонмѝ гла́сꙋ моле́нїѧ на́шегѡ: сотворѝ съ на́ми зна́менїе во бл҃го,
наста́ви на́съ на пꙋ́ть тво́й, є҆́же ходи́ти во и҆́стинѣ твое́й: возвеселѝ
срⷣца̀ на́шѧ, во є҆́же боѧ́тисѧ и҆́мене твоегѡ̀ ст҃а́гѡ: занѐ ве́лїй є҆сѝ, и҆
творѧ́й чꙋдеса̀, ты̀ є҆сѝ бг҃ъ є҆ди́нъ, и҆ нѣ́сть подо́бенъ тебѣ̀ въ бозѣ́хъ
гдⷭ҇и: си́ленъ въ ми́лости, и҆ бл҃гъ въ крѣ́пости, во є҆́же помога́ти, и҆
ᲂу҆тѣша́ти, и҆ спаса́ти всѧ̑ ᲂу҆пова́ющыѧ во и҆́мѧ ст҃о́е твоѐ.

Дїа́конъ: Па́ки и҆ па́ки ми́ромъ гдⷭ҇ꙋ помо́лимсѧ.

Застꙋпѝ, спасѝ, поми́лꙋй:

Прест҃ꙋ́ю, пречⷭ҇тꙋю, пребл҃гослове́ннꙋю:

Возгла́съ:

Ꙗ҆́кѡ твоѧ̀ держа́ва, и҆ твоѐ є҆́сть црⷭ҇тво, и҆ си́ла, и҆ сла́ва, ѻ҆ц҃а̀, и҆
сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ.

Моли́тва втора́гѡ а҆нтїфѡ́на:

Гдⷭ҇и, да не ꙗ҆́ростїю твое́ю ѡ҆бличи́ши на́съ, нижѐ гнѣ́вомъ твои́мъ нака́жеши
на́съ: но сотворѝ съ на́ми по млⷭ҇ти твое́й, врачꙋ̀ и҆ и҆сцѣли́телю дꙋ́шъ
на́шихъ, наставлѧ́ѧ на́съ ко приста́нищꙋ хотѣ́нїѧ твоегѡ̀, просвѣтѝ ѻ҆́чи
серде́цъ на́шихъ, въ позна́нїе твоеѧ̀ и҆́стины, и҆ да́рꙋй на́мъ про́чее
настоѧ́щагѡ днѐ, ми́рное и҆ безгрѣ́шное, и҆ всѐ вре́мѧ живота̀ на́шегѡ, мл҃твами
ст҃ы́ѧ бцⷣы, и҆ всѣ́хъ ст҃ы́хъ твои́хъ.

Дїа́конъ: Па́ки и҆ па́ки ми́ромъ гдⷭ҇ꙋ помо́лимсѧ.

Застꙋпѝ, спасѝ, поми́лꙋй:

Прест҃ꙋ́ю, пречⷭ҇тꙋю, пребл҃гослове́ннꙋю:

Возгла́съ:

Ꙗ҆́кѡ бл҃гъ и҆ чл҃вѣколю́бецъ бг҃ъ є҆сѝ, и҆ тебѣ̀ сла́вꙋ возсыла́емъ, ѻ҆ц҃ꙋ̀,
и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

Мл҃тва тре́тїѧгѡ а҆нтїфѡ́на:

Гдⷭ҇и бж҃е на́шъ, помѧнѝ на́съ грѣ́шныхъ и҆ непотре́бныхъ ра̑бъ твои́хъ,
внегда̀ призыва́ти на́мъ ст҃о́е и҆ покланѧ́емое и҆́мѧ твоѐ, и҆ не посрамѝ на́съ
ѿ ча́ѧнїѧ ми́лости твоеѧ̀: но да́рꙋй на́мъ гдⷭ҇и, всѧ̑ ꙗ҆̀же ко спасе́нїю
прошє́нїѧ, и҆ сподо́би на́съ люби́ти и҆ боѧ́тисѧ тебѐ ѿ всегѡ̀ се́рдца на́шегѡ,
и҆ твори́ти во всѣ́хъ во́лю твою̀.

Дїа́конъ: Па́ки и҆ па́ки ми́ромъ гдⷭ҇ꙋ помо́лимсѧ.

Застꙋпѝ, спасѝ, поми́лꙋй:

Прест҃ꙋ́ю, пречⷭ҇тꙋю, пребл҃гослове́ннꙋю:

Сщ҃е́нникъ возглаша́етъ:

Ꙗ҆́кѡ ты̀ є҆сѝ бг҃ъ на́шъ, бг҃ъ ми́ловати и҆ спаса́ти, и҆ тебѣ̀ сла́вꙋ
возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки
вѣкѡ́въ.

Ли́къ: А҆ми́нь.

И҆ пое́тсѧ: Гдⷭ҇и, воззва́хъ къ тебѣ̀:

И҆ дїа́конъ кади́тъ по чи́нꙋ: и҆ вхо́дъ съ кади́льницею.

Мл҃тва вхо́да:

Ве́черъ и҆ заꙋ́тра и҆ полꙋ́дне, хва́лимъ, бл҃гослови́мъ, бл҃годари́мъ и҆
мо́лимъ ти сѧ влⷣко всѣ́хъ, и҆спра́ви мл҃твꙋ на́шꙋ ꙗ҆́кѡ кади́ло пред̾ тобо́ю,
и҆ не ᲂу҆клонѝ срⷣцъ на́шихъ въ словеса̀ и҆лѝ въ помышлє́нїѧ лꙋка́вствїѧ: но
и҆зба́ви на́съ ѿ всѣ́хъ ловѧ́щихъ дꙋ́шы на́шѧ, ꙗ҆́кѡ къ тебѣ̀, гдⷭ҇и гдⷭ҇и,
ѻ҆́чи на́ши, и҆ на тѧ̀ ᲂу҆пова́хомъ, да не посрами́ши на́съ бж҃е на́шъ. ꙗ҆́кѡ
подоба́етъ тебѣ̀ всѧ́каѧ сла́ва, че́сть и҆ поклоне́нїе, ѻ҆ц҃ꙋ̀, и҆ сн҃ꙋ, и҆
ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ. А҆ми́нь.

По концѣ́ же стїхи́ръ, глаго́летъ дїа́конъ, и҆лѝ сщ҃е́нникъ возгла́снѡ:
Премꙋ́дрость, про́сти. И҆ пою́тъ ли́ки: Свѣ́те ти́хїй:

Дїа́конъ: Во́нмемъ. Сщ҃е́нникъ. Ми́ръ всѣ̑мъ. Дїа́конъ: Премꙋ́дрость. Чте́цъ,
прокі́менъ, и҆ бытїѐ: И҆ вторы́й прокі́менъ. Посе́мъ возглаша́етъ дїа́конъ:
Повели́те.

И҆ по и҆сполне́нїи сегѡ̀, держѧ̀ сщ҃е́нникъ свѣ́щникъ со свѣще́ю и҆ съ
кади́льницею ѻ҆бѣ́ма рꙋка́ма, глаго́летъ возгла́снѡ, зрѧ̀ къ восто́кѡмъ:

Премꙋ́дрость, про́сти.

Та́же ѡ҆братѧ́сѧ на за́падъ къ наро́дꙋ, глаго́летъ:

Свѣ́тъ хрⷭ҇то́въ просвѣща́етъ всѣ́хъ.

И҆ чте́цъ глаго́летъ паремїю̀, а҆́ще во ᲂу҆́трїй де́нь комꙋ̀ и҆́мать бы́ти
бдѣ́нїе, и҆лѝ полѷеле́й, чтꙋ́тсѧ парємїѝ пра́здникꙋ и҆лѝ ст҃о́мꙋ. По да
и҆спра́витсѧ же, глаго́летъ дїа́конъ є҆ктенїю̀. [А҆́ще пра́зднꙋетсѧ ст҃о́мꙋ,
и҆лѝ хра́мовый пра́здникъ прилꙋчи́тсѧ въ по̑стныѧ дни̑, тогда̀ глаго́летъ
дїа́конъ и҆лѝ і҆ере́й: Во́нмемъ. и҆ чте́цъ прокі́менъ а҆пⷭ҇ла, и҆ чте́тсѧ
а҆пⷭ҇лъ, и҆ а҆ллилꙋ́їа пое́тсѧ, и҆ чте́нїе є҆ѵⷢ҇лїа, та́же є҆ктенїа̀ сїѧ̀:]

Рце́мъ всѝ ѿ всеѧ̀ дꙋшѝ, и҆ ѿ всегѡ̀ помышле́нїѧ на́шегѡ рце́мъ.

Ли́къ: Гдⷭ҇и поми́лꙋй.

Гдⷭ҇и вседержи́телю, бж҃е ѻ҆ц҃ъ на́шихъ, мо́лимъ ти сѧ, ᲂу҆слы́ши и҆ поми́лꙋй.

Ли́къ: Гдⷭ҇и поми́лꙋй.

Поми́лꙋй на́съ бж҃е, по вели́цѣй млⷭ҇ти твое́й, мо́лимъ ти сѧ, ᲂу҆слы́ши и҆
поми́лꙋй.

Ли́къ: Гдⷭ҇и поми́лꙋй, три́жды.

Є҆щѐ мо́лимсѧ ѡ҆ бл҃гочести́вѣйшемъ, самодержа́внѣйшемъ, вели́комъ гдⷭ҇рѣ
на́шемъ і҆мпера́торѣ нїкола́ѣ а҆леѯа́ндровичѣ всеѧ̀ рѡссі́и: ѡ҆ держа́вѣ,
побѣ́дѣ, пребыва́нїи, ми́рѣ, здра́вїи, спасе́нїи є҆гѡ̀, и҆ гдⷭ҇ꙋ бг҃ꙋ на́шемꙋ
наипа́че поспѣши́ти и҆ пособи́ти є҆мꙋ̀ во всѣ́хъ, и҆ покори́ти под̾ но́зѣ є҆гѡ̀
всѧ́каго врага̀ и҆ сꙋпоста́та.

Ли́къ: Гдⷭ҇и поми́лꙋй, три́жды.

Мл҃тва прилѣ́жнагѡ моле́нїѧ:

Гдⷭ҇и бж҃е на́шъ, прилѣ́жное сїѐ моле́нїе прїимѝ ѿ твои́хъ ра̑бъ и҆ поми́лꙋй
на́съ по мно́жествꙋ млⷭ҇ти твоеѧ̀, и҆ щедрѡ́ты твоѧ̑ низпослѝ на ны̀, и҆ на всѧ̑
лю́ди твоѧ̑, ча́ющыѧ ѿ тебѐ бога́тыѧ млⷭ҇ти.

Є҆щѐ мо́лимсѧ ѡ҆ сꙋпрꙋ́гѣ є҆гѡ̀, бл҃гочести́вѣйшей гдⷭ҇рнѣ і҆мператрі́цѣ
а҆леѯа́ндрѣ ѳео́дѡровнѣ: ѡ҆ ма́тери є҆гѡ̀, бл҃гочести́вѣйшей гдⷭ҇рнѣ
і҆мператрі́цѣ марі́и ѳео́дѡровнѣ: ѡ҆ наслѣ́дникѣ є҆гѡ̀, бл҃говѣ́рномъ гдⷭ҇рѣ
цесаре́вичѣ и҆ вели́комъ кн҃зѣ геѡ́ргїи а҆леѯа́ндровичѣ, и҆ ѡ҆ все́мъ
ца́рствꙋющемъ до́мѣ.

Ли́къ: Гдⷭ҇и поми́лꙋй, три́жды.

Є҆щѐ мо́лимсѧ ѡ҆ ст҃ѣ́йшемъ прави́тельствꙋющемъ сѷно́дѣ, [А҆́ще под̾
митрополі́томъ, приглаго́летъ: и҆ ѡ҆ митрополі́тѣ на́шемъ, и҆́мⷬ҇къ, є҆гѡ́же
ѻ҆́бласть,] и҆ все́й во хрⷭ҇тѣ̀ бра́тїи на́шей.

Ли́къ: Гдⷭ҇и поми́лꙋй, три́жды.

Є҆щѐ мо́лимсѧ ѡ҆ все́мъ и҆́хъ хрⷭ҇толюби́вомъ во́инствѣ.

Ли́къ: Гдⷭ҇и поми́лꙋй, три́жды.

Є҆щѐ мо́лимсѧ ѡ҆ бра́тїѧхъ на́шихъ, сщ҃е́нницѣхъ, сщ҃енномона́сѣхъ, и҆ все́мъ
во хрⷭ҇тѣ̀ бра́тствѣ на́шемъ.

Ли́къ: Гдⷭ҇и поми́лꙋй, три́жды.

Є҆щѐ мо́лимсѧ ѡ҆ бл҃же́нныхъ и҆ приснопа́мѧтныхъ ст҃ѣ́йшихъ патрїа́рсѣхъ
правосла́вныхъ, и҆ бл҃гочести́выхъ цр҃ѣ́хъ, и҆ бл҃говѣ́рныхъ цр҃и́цахъ, и҆
созда́телехъ ст҃ы́ѧ ѻ҆би́тели сеѧ̀, и҆ ѡ҆ всѣ́хъ преждепочи́вшихъ ѻ҆ц҃ѣ́хъ и҆
бра́тїѧхъ, здѣ̀ лежа́щихъ, и҆ повсю́дꙋ правосла́вныхъ.

Ли́къ: Гдⷭ҇и поми́лꙋй, три́жды.

Є҆щѐ мо́лимсѧ ѡ҆ плодоносѧ́щихъ, и҆ добродѣ́ющихъ во ст҃ѣ́мъ и҆ всечестнѣ́мъ
хра́мѣ се́мъ, трꙋжда́ющихсѧ, пою́щихъ и҆ предстоѧ́щихъ лю́дехъ, ѡ҆жида́ющихъ ѿ
тебѐ вели́кїѧ и҆ бога́тыѧ млⷭ҇ти.

Ли́къ: Гдⷭ҇и поми́лꙋй, три́жды.

Возглаше́нїе:

Ꙗ҆́кѡ млⷭ҇тивъ и҆ чл҃колю́бецъ бг҃ъ є҆сѝ, и҆ тебѣ̀ сла́вꙋ возсыла́емъ, ѻ҆ц҃ꙋ̀,
и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

Па́ки дїа́конъ глаго́летъ є҆ктенїю̀:

Помоли́тесѧ ѡ҆глаше́ннїи гдⷭ҇ви.

Ли́къ: Гдⷭ҇и поми́лꙋй.

Вѣ́рнїи ѡ҆ ѡ҆глаше́нныхъ помо́лимсѧ, да гдⷭ҇ь поми́лꙋетъ и҆̀хъ.

Ли́къ: Гдⷭ҇и поми́лꙋй.

Ѡ҆гласи́тъ и҆̀хъ сло́вомъ и҆́стины.

Ли́къ: Гдⷭ҇и поми́лꙋй.

Ѿкры́етъ и҆̀мъ є҆ѵⷢ҇лїе пра́вды.

Ли́къ: Гдⷭ҇и поми́лꙋй.

Соедини́тъ и҆̀хъ ст҃ѣ́й свое́й собо́рнѣй и҆ а҆пⷭ҇льстѣй це́ркви.

Ли́къ: Гдⷭ҇и поми́лꙋй.

Спасѝ, поми́лꙋй, застꙋпѝ и҆ сохранѝ и҆̀хъ бж҃е, твое́ю бл҃года́тїю.

Ли́къ: Гдⷭ҇и поми́лꙋй.

Ѡ҆глаше́ннїи, главы̑ ва́шѧ гдⷭ҇ви приклони́те.

Ли́къ: Тебѣ̀ гдⷭ҇и.

Моли́тва ѡ҆ ѡ҆глаше́нныхъ, пре́жде ст҃а́гѡ возноше́нїѧ:

Бж҃е бж҃е на́шъ, созда́телю и҆ содѣ́телю всѣ́хъ, и҆́же всѣ̑мъ хотѧ́й спасти́сѧ
и҆ въ ра́зꙋмъ и҆́стины прїитѝ, при́зри на рабы̑ твоѧ̑ ѡ҆глашє́нныѧ, и҆ и҆зба́ви
и҆̀хъ дре́внїѧ пре́лести и҆ ко́зней сопроти́внагѡ: и҆ призовѝ и҆̀хъ въ жи́знь
вѣ́чнꙋю, просвѣща́ѧ и҆́хъ дꙋ́шы и҆ тѣлеса̀, и҆ сопричита́ѧ и҆̀хъ слове́сномꙋ
твоемꙋ̀ ста́дꙋ, на не́мже и҆́мѧ твоѐ ст҃о́е нарица́етсѧ.

Возгла́снѡ:

Да и҆ ті́и съ на́ми сла́вѧтъ пречⷭ҇тно́е и҆ великолѣ́пое и҆́мѧ твоѐ, ѻ҆ц҃а̀, и҆
сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

Є҆ли́цы ѡ҆глаше́ннїи, и҆зыди́те: ѡ҆глаше́ннїи и҆зыди́те. є҆ли́цы ѡ҆глаше́ннїи,
и҆зыди́те, да ни кто̀ ѿ ѡ҆глаше́нныхъ, є҆ли́цы вѣ́рнїи, па́ки и҆ па́ки ми́ромъ
гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

[зрѝ] Сїѧ̑ то́чїю глаго́лютсѧ да́же до тре́тїѧ и҆ четве́ртыѧ седми́цы поста̀: ѿ
среды́ же средопо́стныѧ, по є҆́же рещѝ сщ҃е́нникꙋ: Да и҆ ті́и съ на́ми сла́вѧтъ:
глаго́лютсѧ и҆ сїѧ̑ дїа́конства ѿ дїа́кона, на преждеѡсщ҃е́нныхъ то́чїю
лїтꙋргі́ахъ, а҆́ще и҆ пра́зднꙋемый де́нь, кромѣ̀ сꙋббѡ́тъ и҆ недѣ́ль.

Є҆ли́цы ѡ҆глаше́ннїи, и҆зыди́те: ѡ҆глаше́ннїи, и҆зыди́те: є҆ли́цы къ
просвѣще́нїю, и҆зыди́те. помоли́тесѧ и҆̀же къ просвѣще́нїю.

Ли́къ: Гдⷭ҇и поми́лꙋй.

Вѣ́рнїи, ѡ҆ и҆̀же ко ст҃о́мꙋ просвѣще́нїю гото́вѧщихсѧ бра́тїѧхъ, и҆ спасе́нїи
и҆́хъ, гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Ꙗ҆́кѡ да гдⷭ҇ь бг҃ъ на́шъ ᲂу҆тверди́тъ и҆̀хъ и҆ ᲂу҆крѣпи́тъ.

Ли́къ: Гдⷭ҇и поми́лꙋй.

Просвѣти́тъ и҆̀хъ просвѣще́нїемъ ра́зꙋма и҆ бл҃гоче́стїѧ.

Ли́къ: Гдⷭ҇и поми́лꙋй.

Сподо́битъ и҆̀хъ во вре́мѧ бл҃гопотре́бно ба́ни пакибытїѧ̀, ѡ҆ставле́нїѧ
грѣхѡ́въ, и҆ ѻ҆де́жди нетлѣ́нїѧ.

Ли́къ: Гдⷭ҇и поми́лꙋй.

Породи́тъ и҆̀хъ водо́ю и҆ дх҃омъ.

Ли́къ: Гдⷭ҇и поми́лꙋй.

Да́рꙋетъ и҆̀мъ соверше́нїе вѣ́ры.

Ли́къ: Гдⷭ҇и поми́лꙋй.

Сопричте́тъ и҆̀хъ ст҃о́мꙋ своемꙋ̀ и҆ и҆збра́нномꙋ ста́дꙋ.

Ли́къ: Гдⷭ҇и поми́лꙋй.

Спасѝ, поми́лꙋй, застꙋпѝ и҆ сохранѝ и҆̀хъ бж҃е, твое́ю бл҃года́тїю.

Ли́къ: Гдⷭ҇и поми́лꙋй.

И҆̀же ко просвѣще́нїю, главы̑ ва́шѧ гдⷭ҇ви приклони́те.

Ли́къ: Тебѣ̀ гдⷭ҇и.

Моли́тва ѡ҆ гото́вѧщихсѧ ко ст҃о́мꙋ просвѣще́нїю:

Ꙗ҆вѝ влⷣко лицѐ твоѐ, на и҆̀же ко ст҃о́мꙋ просвѣще́нїю гото́вѧщихсѧ и҆
жела́ющихъ грѣхо́внꙋю скве́рнꙋ ѿтрѧстѝ: ѡ҆зарѝ и҆́хъ помышле́нїе, и҆звѣстѝ ѧ҆̀
въ вѣ́рѣ, ᲂу҆твердѝ въ наде́жди, совершѝ въ любвѝ, ᲂу҆́ды че́стны хрⷭ҇та̀
твоегѡ̀ покажѝ, да́вшагѡ себѐ и҆збавле́нїе ѡ҆ дꙋша́хъ на́шихъ.

Возгла́съ:

Ꙗ҆́кѡ ты̀ є҆сѝ просвѣще́нїе на́ше, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆
сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

Дїа́конъ: Є҆ли́цы ко просвѣще́нїю, и҆зыди́те: и҆̀же ко просвѣще́нїю, и҆зыди́те.
є҆ли́цы ѡ҆глаше́ннїи, и҆зыди́те: да ни кто̀ ѿ ѡ҆глаше́нныхъ, є҆ли́цы вѣ́рнїи,
па́ки и҆ па́ки ми́ромъ гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Да́же до здѣ̀ ꙗ҆̀же ѿ среды̀ средопо́стныѧ.

Моли́тва вѣ́рныхъ пе́рваѧ:

Бж҃е вели́кїй и҆ хва́льный, и҆́же животворѧ́щею хрⷭ҇та̀ твоегѡ̀ сме́ртїю, въ
нетлѣ́нїе на́съ ѿ тлѣ́нїѧ преста́вивый, ты̀ всѧ̑ на̑ша чꙋ̑вства стра́стнагѡ
ᲂу҆мерщвле́нїѧ свободѝ, бл҃га́го тѣ̑мъ влⷣкꙋ внꙋ́треннїй по́мыслъ приста́вивъ:
и҆ ѻ҆́ко ᲂу҆́бѡ да непрїѻ́бщно бꙋ́детъ всѧ́кагѡ лꙋка́вагѡ зрѣ́нїѧ, слꙋ́хъ же
словесє́мъ пра̑зднымъ невхо́денъ, ѧ҆зы́къ же да ѡ҆чи́ститсѧ ѿ глагѡ́лъ
неподо́бныхъ. ѡ҆чи́сти же на́шѧ ᲂу҆стнѣ̀ хва́лѧщыѧ тѧ̀ гдⷭ҇и, рꙋ́ки на́шѧ
сотворѝ ѕлы́хъ ᲂу҆́бѡ ѡ҆ша́ѧтисѧ дѣѧ́нїй, дѣ́йствовати же то́чїю ꙗ҆̀же тебѣ̀
бл҃гоꙋгѡ́днаѧ, всѧ̑ на́шѧ ᲂу҆́ды и҆ мы́сль твое́ю ᲂу҆твержда́ѧ бл҃года́тїю.

Дїа́конъ: Застꙋпѝ, спасѝ, поми́лꙋй и҆ сохранѝ на́съ бж҃е, твое́ю бл҃года́тїю.

Ли́къ: Гдⷭ҇и поми́лꙋй.

Дїа́конъ: Премꙋ́дрость.

Сщ҃е́нникъ возглаша́етъ:

Ꙗ҆́кѡ подоба́етъ тебѣ̀ всѧ́каѧ сла́ва, че́сть и҆ поклоне́нїе, ѻ҆ц҃ꙋ̀, и҆ сн҃ꙋ,
и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

Дїа́конъ: Па́ки и҆ па́ки ми́ромъ гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Ѡ҆ свы́шнѣмъ ми́рѣ, и҆ спасе́нїи дꙋ́шъ на́шихъ, гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Ѡ҆ ми́рѣ всегѡ̀ мі́ра, бл҃гостоѧ́нїи ст҃ы́хъ бж҃їихъ цр҃кве́й, и҆ соедине́нїи
всѣ́хъ, гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Ѡ҆ ст҃ѣ́мъ хра́мѣ се́мъ, и҆ съ вѣ́рою, бл҃гоговѣ́нїемъ и҆ стра́хомъ бж҃їимъ
входѧ́щихъ во́нь, гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Ѡ҆ и҆зба́витисѧ на́мъ ѿ всѧ́кїѧ ско́рби, гнѣ́ва и҆ нꙋ́жды, гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Моли́тва втора́ѧ вѣ́рныхъ:

Влⷣко ст҃ы́й пребл҃гі́й, мо́лимъ тѧ̀, въ ми́лости бога́таго, млⷭ҇тива бы́ти
на́мъ грѣ̑шнымъ: и҆ досто́йны на́съ сотворѝ под̾ѧ́тїѧ є҆диноро́днагѡ твоегѡ̀
сн҃а и҆ бг҃а на́шегѡ, цр҃ѧ̀ сла́вы: се́ бо пречⷭ҇тое є҆гѡ̀ тѣ́ло, и҆
животворѧ́щаѧ кро́вь, въ настоѧ́щїй ча́съ входѧ́щаѧ, на та́йнѣй се́й
предложи́тисѧ хо́щетъ трапе́зѣ, ѿ мно́жества во́инства нбⷭ҇нагѡ неви́димѡ
дорѷноси́ма, и҆́хже прича́стїе неѡсꙋжде́ннѡ на́мъ да́рꙋй, да тѣ́ми мы́сленнымъ
ѻ҆́комъ ѡ҆зарѧ́еми, сы́нове свѣ́та и҆ днѐ бꙋ́демъ.

Дїа́конъ: Застꙋпѝ, спасѝ, поми́лꙋй и҆ сохранѝ на́съ бж҃е, твое́ю бл҃года́тїю.

Ли́къ: Гдⷭ҇и поми́лꙋй.

Дїа́конъ: Премꙋ́дрость.

Сщ҃е́нникъ возглаша́етъ:

По да́рꙋ хрⷭ҇та̀ твоегѡ̀, съ ни́мже бл҃гослове́нъ є҆сѝ, съ прест҃ы́мъ и҆
бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки
вѣкѡ́въ.

Ли́къ: А҆ми́нь.

И҆ пое́тсѧ: Ны́нѣ си̑лы нбⷭ҇ныѧ съ на́ми неви́димѡ слꙋ́жатъ: се́ бо вхо́дитъ
цр҃ь сла́вы, сѐ же́ртва та́йнаѧ соверше́на дорѷно́ситсѧ: вѣ́рою и҆ любо́вїю
пристꙋ́пимъ, да прича̑стницы жи́зни вѣ́чныѧ бꙋ́демъ. а҆ллилꙋ́їа, а҆ллилꙋ́їа,
а҆ллилꙋ́їа.

Семꙋ́ же пѣва́емꙋ, вхо́дитъ дїа́конъ сѣ́верною страно́ю во ст҃ы́й ѻ҆лта́рь и҆
кади́тъ ст҃ꙋ́ю трапе́зꙋ, и҆ ст҃о́е предложе́нїе и҆ сщ҃е́нника, и҆ ста́вше
вкꙋ́пѣ, глаго́лютъ: Ны́нѣ си̑лы нбⷭ҇ныѧ: три́жды. И҆ поклони́вшесѧ три́жды,
ѿхо́дѧтъ и҆ прено́сѧтъ ст҃ы̑ѧ да́ры по ѻ҆бы́чаю: и҆дꙋ́ще же ничто́же глаго́лютъ.
и҆ вше́дъ полага́етъ ѧ҆̀ сщ҃е́нникъ по ѻ҆бы́чаю на ст҃ѣ́й трапе́зѣ, и҆
покрыва́етъ воздꙋ́хомъ, ничесѡ́же глаго́лѧ над̾ ни́ми, то́чїю кади́тъ ѧ҆̀. Та́же
дїа́конъ взе́мъ вре́мѧ, и҆схо́дитъ на ѻ҆бы́чное мѣ́сто, и҆ глаго́летъ
дїа́конства:

И҆спо́лнимъ вече́рнюю мл҃твꙋ на́шꙋ гдⷭ҇ви.

Ли́къ: Гдⷭ҇и поми́лꙋй.

Ѡ҆ предложе́нныхъ и҆ преждеѡсщ҃е́нныхъ чⷭ҇тны́хъ дарѣ́хъ, гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Ꙗ҆́кѡ да чл҃вѣколю́бецъ бг҃ъ на́шъ, прїе́мъ ѧ҆̀ во ст҃ы́й, и҆ пренбⷭ҇ный, и҆
мы́сленный сво́й же́ртвенникъ, въ воню̀ благоꙋха́нїѧ дх҃о́внагѡ, возниспо́слетъ
на́мъ бж҃е́ственнꙋю бл҃года́ть, и҆ да́ръ ст҃а́гѡ дх҃а, помо́лимсѧ.

Ли́къ: Гдⷭ҇и поми́лꙋй.

Ѡ҆ и҆зба́витисѧ на́мъ ѿ всѧ́кїѧ ско́рби, гнѣ́ва и҆ нꙋ́жды, гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Сщ҃е́нникъ мо́литсѧ:

И҆́же неизрече́нныхъ и҆ неви́димыхъ та̑инъ бж҃е, ᲂу҆ негѡ́же сꙋ́ть сокрѡ́вища
премꙋ́дрости и҆ ра́зꙋма ᲂу҆тає́на: и҆́же слꙋже́нїе слꙋ́жбы сеѧ̀ ѿкры́вый на́мъ,
и҆ положи́вый на́съ грѣ́шныхъ за мно́гое твоѐ чл҃колю́бїе, во є҆́же приноси́ти
тебѣ̀ да́ры же и҆ жє́ртвы ѡ҆ на́шихъ грѣсѣ́хъ, и҆ ѡ҆ людски́хъ невѣ́дѣнїихъ:
са́мъ неви́димый цр҃ю̀, творѧ́й вели̑каѧ и҆ неизслѣ́дѡваннаѧ, сла̑внаѧ же и҆
и҆зрѧ̑днаѧ, и҆̀мже нѣ́сть числа̀, при́зри на ны̀ недостѡ́йныѧ рабы̑ твоѧ̑, и҆̀же
ст҃о́мꙋ семꙋ̀ же́ртвенникꙋ а҆́ки херꙋві́мскомꙋ твоемꙋ̀ предстоѧ́щыѧ прⷭ҇то́лꙋ на
не́мже є҆диноро́дный тво́й сн҃ъ и҆ бг҃ъ на́шъ, предлежа́щими стра́шными
почива́етъ та́инствы, и҆ всѧ́кїѧ на́съ, и҆ вѣ̑рныѧ лю́ди твоѧ̑, свободи́въ
нечистоты̀, ѡ҆ст҃ѝ всѣ́хъ на́съ дꙋ́шы и҆ тѣлеса̀, ѡ҆сщ҃е́нїемъ неѿе́млемымъ: да
чи́стою со́вѣстїю, непосра́мленнымъ лице́мъ, просвѣще́ннымъ срⷣцемъ,
бж҃е́ственныхъ си́хъ причаща́ющесѧ ст҃ы́нь, и҆ ѿ ни́хъ ѡ҆животворѧ́еми,
соедини́мсѧ самомꙋ̀ хрⷭ҇тꙋ̀ твоемꙋ̀, и҆́стинномꙋ бг҃ꙋ на́шемꙋ, ре́кшемꙋ: ꙗ҆ды́й
пло́ть мою̀, и҆ пїѧ́й кро́вь мою̀, во мнѣ̀ пребыва́етъ, и҆ а҆́зъ въ не́мъ, ꙗ҆́кѡ
да все́льшꙋсѧ въ на́съ, и҆ ходѧ́щꙋ сло́вꙋ твоемꙋ̀ гдⷭ҇и, бꙋ́демъ хра́мъ
прест҃а́гѡ и҆ покланѧ́емагѡ твоегѡ̀ дх҃а, и҆зба́влени всѧ́кїѧ дїа́вольскїѧ
ко́зни, дѣѧ́нїемъ, и҆лѝ сло́вомъ, и҆лѝ мы́слїю дѣ́йствꙋемыѧ, и҆ полꙋчи́мъ
ѡ҆бѣтова̑ннаѧ на́мъ бл҃га̑ѧ, со всѣ́ми ст҃ы́ми твои́ми, ѿ вѣ́ка тебѣ̀
бл҃гоꙋгоди́вшими.

Дїа́конъ: Застꙋпѝ, спасѝ, поми́лꙋй и҆ сохранѝ на́съ бж҃е, твое́ю бл҃года́тїю.

Ли́къ: Гдⷭ҇и поми́лꙋй.

Ве́чера всегѡ̀ соверше́нна, свѧ́та, ми́рна и҆ безгрѣ́шна, ᲂу҆ гдⷭ҇а про́симъ.

Ли́къ: Пода́й гдⷭ҇и.

А҆́гг҃ла ми́рна, вѣ́рна наста́вника, храни́телѧ дꙋ́шъ и҆ тѣле́съ на́шихъ, ᲂу҆
гдⷭ҇а про́симъ.

Ли́къ: Пода́й гдⷭ҇и.

Проще́нїѧ и҆ ѡ҆ставле́нїѧ грѣхѡ́въ и҆ прегрѣше́нїй на́шихъ, ᲂу҆ гдⷭ҇а про́симъ.

Ли́къ: Пода́й гдⷭ҇и.

До́брыхъ и҆ поле́зныхъ дꙋша́мъ на́шымъ, и҆ ми́ра мі́рови, ᲂу҆ гдⷭ҇а про́симъ.

Ли́къ: Пода́й гдⷭ҇и.

Про́чее вре́мѧ живота̀ на́шегѡ въ ми́рѣ и҆ покаѧ́нїи сконча́ти, ᲂу҆ гдⷭ҇а
про́симъ.

Ли́къ: Пода́й гдⷭ҇и.

Хрⷭ҇тїа́нскїѧ кончи́ны живота̀ на́шегѡ, безболѣ́знены, непосты́дны, ми́рны и҆
до́брагѡ ѿвѣ́та на стра́шнѣмъ сꙋди́щи хрⷭ҇то́вѣ про́симъ.

Ли́къ: Пода́й гдⷭ҇и.

Соедине́нїе вѣ́ры, и҆ прича́стїе ст҃а́гѡ дх҃а и҆спроси́вше, са́ми себѐ, и҆
дрꙋгъдрꙋ́га, и҆ ве́сь живо́тъ на́шъ хрⷭ҇тꙋ̀ бг҃ꙋ предади́мъ.

Ли́къ: Тебѣ̀ гдⷭ҇и.

Сщ҃е́нникъ возглаша́етъ:

И҆ сподо́би на́съ влⷣко, со дерзнове́нїемъ неѡсꙋжде́ннѡ смѣ́ти призыва́ти тебѐ
нбⷭ҇наго бг҃а ѻ҆ц҃а̀, и҆ глаго́лати.

Лю́дїе: Ѻ҆́ч҃е на́шъ:

Сщ҃е́нникъ возглаша́етъ:

Ꙗ҆́кѡ твоѐ є҆́сть црⷭ҇тво, и҆ си́ла, и҆ сла́ва, ѻ҆ц҃а̀, и҆ сн҃а, и҆ ст҃а́гѡ
дх҃а, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

Сщ҃е́нникъ: Ми́ръ всѣ̑мъ.

Ли́къ: И҆ дх҃ови твоемꙋ̀.

Дїа́конъ: Главы̑ на́шѧ гдⷭ҇ви прикло́нимъ.

Ли́къ: Тебѣ̀ гдⷭ҇и.

Сщ҃е́нникъ преклонѧ́сѧ мо́литсѧ:

Бж҃е, є҆ди́ный бл҃гі́й и҆ бл҃гоꙋтро́бный, и҆́же въ высо́кихъ живы́й и҆ на
смирє́нныѧ призира́ѧй: при́зри благоꙋтро́бнымъ ѻ҆́комъ на всѧ̑ лю́ди твоѧ̑, и҆
сохранѝ и҆̀хъ, и҆ сподо́би всѧ̑ ны̀ неѡсꙋжде́ннѡ причасти́тисѧ животворѧ́щихъ
твои́хъ си́хъ та̑инъ: тебѣ́ бо своѧ̑ подклони́хомъ главы̑, ча́юще ѿ тебѐ
бога́тыѧ ми́лости.

Возгла́съ:

Бл҃года́тїю и҆ щедро́тами и҆ чл҃вѣколю́бїемъ є҆диноро́днагѡ сн҃а твоегѡ̀, съ
ни́мже бл҃гослове́нъ є҆сѝ, съ прест҃ы́мъ, и҆ бл҃ги́мъ, и҆ животворѧ́щимъ твои́мъ
дх҃омъ, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

Сщ҃е́нникъ мо́литсѧ:

Вонмѝ, гдⷭ҇и і҆и҃се хрⷭ҇тѐ бж҃е на́шъ, ѿ ст҃а́гѡ жили́ща твоегѡ̀, и҆ ѿ
прⷭ҇то́ла сла́вы црⷭ҇твїѧ твоегѡ̀, и҆ прїидѝ во є҆́же ѡ҆ст҃и́ти на́съ, и҆́же
горѣ̀ ѻ҆ц҃ꙋ̀ сосѣдѧ́й, и҆ здѣ̀ на́мъ неви́димѡ спребыва́ѧй, и҆ сподо́би
держа́вною твое́ю рꙋко́ю препода́ти на́мъ пречⷭ҇тое тѣ́ло твоѐ и҆ чⷭ҇тнꙋ́ю
кро́вь, и҆ на́ми всѣ̑мъ лю́демъ.

По мл҃твѣ же сщ҃е́нникъ и҆ дїа́конъ покланѧ́ютсѧ три́жды, глаго́люще: Бж҃е,
ѡ҆чи́сти мѧ̀ грѣ́шнаго. Сщ҃е́нникъ же, покровє́ннымъ сꙋ́щымъ бж҃е́ствєннымъ
дарѡ́мъ, вложи́въ рꙋ́кꙋ, каса́етсѧ животворѧ́щагѡ хлѣ́ба со бл҃гоговѣ́нїемъ и҆
стра́хомъ мно́гимъ. И҆ глаго́лющꙋ дїа́конꙋ: Во́нмемъ. Возглаша́етъ сщ҃е́нникъ:
Преждеѡсщ҃є́ннаѧ ст҃а̑ѧ ст҃ы̑мъ.

Ли́къ: Є҆ди́нъ ст҃ъ:

Та́же сщ҃е́нникъ ѿлага́етъ ст҃ы́й воздꙋ́хъ, и҆ твори́тъ по ѻ҆бы́чаю ст҃о́е
прича́стїе бж҃е́ственныхъ дарѡ́въ.

Ли́къ же пое́тъ кїнони́къ: Вкꙋси́те и҆ ви́дите, ꙗ҆́кѡ бл҃гъ гдⷭ҇ь: а҆ллилꙋ́їа,
а҆ллилꙋ́їа, а҆ллилꙋ́їа.

[А҆́ще ст҃а́гѡ, и҆лѝ хра́ма чте́нъ а҆пⷭ҇лъ и҆ є҆ѵⷢ҇лїе, и҆ дрꙋгі́й кїнони́къ
пое́тсѧ, и҆́же ᲂу҆ка́занъ.]

По ст҃о́мъ же причаще́нїи сщ҃е́нникъ мо́литсѧ та́йнѡ:

Бл҃годари́мъ тѧ̀ сп҃са всѣ́хъ бг҃а ѡ҆ всѣ́хъ, и҆̀хже пода́лъ є҆сѝ на́мъ
бл҃ги́хъ, и҆ ѡ҆ прича́стїи ст҃а́гѡ тѣ́ла и҆ кро́ве хрⷭ҇та̀ твоегѡ̀, и҆ мо́лимъ
ти сѧ влⷣко чл҃колю́бче, сохранѝ на́съ под̾ кро́вомъ крилꙋ̀ твое́ю, и҆ да́ждь
на́мъ да́же до послѣ́днѧгѡ на́шегѡ и҆здыха́нїѧ, досто́йнѣ причаща́тисѧ ст҃ы́нь
твои́хъ, въ просвѣще́нїе дꙋшѝ и҆ тѣ́ла, въ црⷭ҇тва нбⷭ҇нагѡ наслѣ́дїе.

Дїа́конъ же спрѧ́тавъ ст҃а̑ѧ по ѻ҆бы́чаю, и҆ взе́мъ ст҃ы́й поти́рь, глаго́летъ:

Со стра́хомъ бж҃їимъ, и҆ вѣ́рою пристꙋпи́те.

Ли́къ же пое́тъ: Бл҃гословлю̀ гдⷭ҇а на всѧ́кое вре́мѧ, хвала̀ є҆гѡ̀ во
ᲂу҆стѣ́хъ мои́хъ: хлѣ́бъ нбⷭ҇ный, и҆ ча́шꙋ жи́зни вкꙋси́те, и҆ ви́дите, ꙗ҆́кѡ
бл҃гъ гдⷭ҇ь. а҆ллилꙋ́їа, а҆ллилꙋ́їа, а҆ллилꙋ́їа.

Посе́мъ сщ҃е́нникъ глаго́летъ: Спасѝ бж҃е лю́ди твоѧ̑, и҆ блгⷭ҇вѝ достоѧ́нїе
твоѐ.

И҆ покади́въ ст҃а̑ѧ, ѿдае́тъ кади́ло дїа́конꙋ: и҆ взе́мъ ст҃ы́й ді́скосъ
поставлѧ́етъ на главꙋ̀ дїа́коню и҆ дїа́конъ взе́мъ и҆̀ со бл҃гоговѣ́нїемъ, зрѧ̀
внѣ̀ въ двє́ри, ничто́же глаго́лѧ, ѿхо́дитъ ко предложе́нїю, и҆ поставлѧ́етъ
и҆̀. Сщ҃е́нникъ же поклони́всѧ, взе́мъ ст҃ы́й поти́рь, и҆ ѡ҆бра́щьсѧ въ двє́ри,
зри́тъ къ лю́демъ, глаго́лѧ та́йнѡ: Бл҃гослове́нъ бг҃ъ на́шъ: и҆ возгла́снѡ:
Всегда̀, ны́нѣ и҆ при́снѡ, и҆ во вѣ́ки вѣкѡ́въ.

И҆ ѿно́сѧтъ ст҃а̑ѧ къ же́ртвенникꙋ.

Ли́къ: А҆ми́нь.

Да и҆спо́лнѧтсѧ ᲂу҆ста̀ на́шѧ хвале́нїѧ твоегѡ̀ гдⷭ҇и, ꙗ҆́кѡ да пое́мъ сла́вꙋ
твою̀, ꙗ҆́кѡ сподо́билъ є҆сѝ на́съ причасти́тисѧ ст҃ы̑мъ твои̑мъ,
бж҃е́ствєннымъ, безсмє́ртнымъ и҆ животворѧ́щымъ та́йнамъ: соблюдѝ на́съ во
твое́й ст҃ы́ни, ве́сь де́нь поꙋча́тисѧ пра́вдѣ твое́й. а҆ллилꙋ́їа, а҆ллилꙋ́їа,
а҆ллилꙋ́їа.

Дїа́конъ глаго́летъ:

Про́сти прїи́мше бж҃е́ственныхъ, ст҃ы́хъ, пречⷭ҇тыхъ, безсме́ртныхъ, нбⷭ҇ныхъ
и҆ животворѧ́щихъ стра́шныхъ хрⷭ҇то́выхъ та̑инъ, досто́йнѡ бл҃годари́мъ гдⷭ҇а.

Ли́къ: Гдⷭ҇и поми́лꙋй.

Застꙋпѝ, спасѝ, поми́лꙋй и҆ сохранѝ на́съ бж҃е, твое́ю бл҃года́тїю.

Ли́къ: Гдⷭ҇и поми́лꙋй.

Ве́чера всегѡ̀ соверше́нна, ст҃а, ми́рна и҆ безгрѣ́шна и҆спроси́вше, са́ми
себѐ, и҆ дрꙋгъдрꙋ́га, и҆ ве́сь живо́тъ на́шъ хрⷭ҇тꙋ̀ бг҃ꙋ предади́мъ.

Ли́къ: Тебѣ̀ гдⷭ҇и.

Сщ҃е́нникъ возглаша́етъ:

Ꙗ҆́кѡ ты̀ є҆сѝ ѡ҆сщ҃е́нїе на́ше, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ,
и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

І҆ере́й: Съ ми́ромъ и҆зы́демъ.

Ли́къ: Ѡ҆ и҆́мени гдⷭ҇ни.

Дїа́конъ: Гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Мл҃тва заамвѡ́ннаѧ возглаша́емаѧ:

Влⷣко вседержи́телю, и҆́же всю̀ тва́рь премꙋ́дростїю содѣ́лавъ, и҆
неизрече́ннымъ твои́мъ про́мысломъ и҆ мно́гою бл҃гостїю введы́й на́съ въ
пречестны̑ѧ дни̑ сїѧ̑, ко ѡ҆чище́нїю дꙋша́мъ и҆ тѣ́лѡмъ, къ воздержа́нїю
страсте́й, къ наде́жди воскрⷭ҇нїѧ: и҆́же четы́редесѧтьми де́ньми скрижа̑ли
врꙋчи́въ, бг҃оначерта̑ннаѧ пи́смена, ᲂу҆го́дникꙋ твоемꙋ̀ мѡѷсе́ови, пода́ждь и҆
на́мъ бл҃же, по́двигомъ до́брымъ подвиза́тисѧ, тече́нїе поста̀ соверши́ти, вѣ́рꙋ
нераздѣ́льнꙋ соблюстѝ, главы̑ неви́димыхъ ѕмїє́въ сокрꙋши́ти, побѣди́телємъ же
грѣха̀ ꙗ҆ви́тисѧ, и҆ неѡсꙋжде́ннѡ дости́гнꙋти поклони́тисѧ и҆ ст҃о́мꙋ
воскрⷭ҇нїю. Ꙗ҆́кѡ бл҃гослови́сѧ, и҆ просла́висѧ пречⷭ҇тно́е и҆ великолѣ́пое
и҆́мѧ твоѐ, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки
вѣкѡ́въ.

Ли́къ: А҆ми́нь.

Бꙋ́ди и҆́мѧ гдⷭ҇не бл҃гослове́но: три́жды.

Сла́ва, и҆ ны́нѣ, ѱало́мъ л҃г: Бл҃гословлю̀ гдⷭ҇а:

Мл҃тва глаго́лема, внегда̀ потреби́ти ст҃а̑ѧ:

Гдⷭ҇и бж҃е на́шъ, введы́й на́съ во всечⷭ҇тны̑ѧ дни̑ сїѧ̑, и҆ ѻ҆́бщники на́съ
сотвори́въ стра́шныхъ твои́хъ та̑инъ, совокꙋпѝ на́съ слове́сномꙋ твоемꙋ̀ ста́дꙋ,
и҆ наслѣ́дники покажѝ црⷭ҇твїѧ твоегѡ̀, ны́нѣ и҆ при́снѡ, и҆ во вѣ́ки вѣкѡ́въ,
а҆ми́нь.

Сщ҃е́нникъ же и҆схо́дитъ, и҆ ста́въ на ѻ҆бы́чномъ мѣ́стѣ, раздае́тъ а҆нті́дѡръ.

По сконча́нїи же ѱалма̀ и҆ раздаѧ́нїи а҆нті́дѡра, глаго́летъ:

Благослове́нїе гдⷭ҇не на ва́съ, тогѡ̀ бл҃года́тїю и҆ чл҃колю́бїемъ, всегда̀,
ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

Сщ҃е́нникъ: Сла́ва тебѣ̀ хрⷭ҇тѐ бж҃е, ᲂу҆пова́нїе на́ше, сла́ва тебѣ̀.

Ли́къ: Сла́ва, и҆ ны́нѣ: Гдⷭ҇и поми́лꙋй, три́жды. Бл҃гословѝ.

Сщ҃е́нникъ:

Хрⷭ҇то́съ и҆́стинный бг҃ъ на́шъ, мл҃твами пречⷭ҇тыѧ своеѧ̀ мт҃ре: и҆ прѡ́чаѧ по
днѝ, и҆ ст҃а́гѡ, и҆́мⷬ҇къ, є҆гѡ́же є҆́сть де́нь. И҆ и҆́же во ст҃ы́хъ ѻ҆ц҃а̀
на́шегѡ григо́рїа двоесло́ва, и҆ всѣ́хъ ст҃ы́хъ, поми́лꙋетъ и҆ спасе́тъ на́съ,
ꙗ҆́кѡ бл҃гъ и҆ чл҃вѣколю́бецъ.

Си́це же твори́тъ ѿпꙋ́стъ до страстны́ѧ седми́цы: во страстнꙋ́ю бо седми́цꙋ
сво́й ѿпꙋ́стъ глаго́летсѧ. По ѿпꙋ́стѣ же, моли̑твы бл҃года̑рныѧ.

Ны́нѣ ѿпꙋща́еши: Трист҃о́е. по Ѻ҆́ч҃е на́шъ:

Тропа́рь, гла́съ д҃:

И҆́же ѿ бг҃а свы́ше бж҃е́ственнꙋю бл҃года́ть воспрїе́мъ, сла́вне григо́рїе, и҆
тогѡ̀ си́лою ᲂу҆крѣплѧ́емь, є҆ѵⷢ҇льски ше́ствовати и҆зво́лилъ є҆сѝ. ѿѻнꙋ́дꙋже
ᲂу҆ хрⷭ҇та̀ возме́здїе трꙋдѡ́въ прїѧ́лъ є҆сѝ всебл҃же́нне: є҆го́же молѝ, да
спасе́тъ дꙋ́шы на́шѧ.

Сла́ва, конда́къ, гла́съ г҃:

Подобонача́льникъ показа́лсѧ є҆сѝ нача́льника па́стырємъ хрⷭ҇та̀, и҆́нокѡвъ
чреды̑, ѻ҆́ч҃е григо́рїе, ко ѡ҆гра́дѣ небе́снѣй наставлѧ́ѧ, и҆ ѿтꙋ́дꙋ наꙋчи́лъ
є҆сѝ ста́до хрⷭ҇то́во за́повѣдемъ є҆гѡ̀: ны́нѣ же съ ни́ми ра́дꙋешисѧ, и҆
ликꙋ́еши въ небе́сныхъ кро́вѣхъ.

И҆ ны́нѣ, бг҃оро́диченъ:

Предста́тельство хрⷭ҇тїа́нъ непосты́дное, хода́тайство ко творцꙋ̀ непрело́жное,
не пре́зри грѣ́шныхъ моле́нїй гла́сы: но предварѝ ꙗ҆́кѡ бл҃га́ѧ на по́мощь
на́съ, вѣ́рнѡ зовꙋ́щихъ тѝ: ᲂу҆скорѝ на моли́твꙋ, и҆ потщи́сѧ на ᲂу҆моле́нїе,
предста́тельствꙋющи при́снѡ бцⷣе, чтꙋ́щихъ тѧ̀.

Коне́цъ бж҃е́ственныѧ лїтꙋргі́и преждеѡсщ҃е́нныхъ.

