![Image1](Pictures/1000000000000362000001648955319231D897C7.png)

=ТРІѠ́ДІОНЪ=
{{text_align=center}}

=сі́есть=
{{text_align=center}}

=трипѣ́снецъ=
{{text_align=center}}

=съ бг҃омъ ст҃ы́мъ,=
{{text_align=center}}

=ѡ҆бдержа́й подоба́ющее є҆мꙋ̀ послѣ́дованїе.=
{{text_align=center}}

=꙳=
{{text_align=center}}

![Image2](Pictures/10000000000002820000003F55C516A3FBC6DAB7.png)

=Репри́нтное воспроизведе́нїе=
{{text_align=center}}

=и҆зда́нїѧ 1915 го́да=
{{text_align=center}}

![Рисунок 5](Pictures/100000000000036D0000008D349819F18157BDAC.png)

=Недѣ́лѧ,=
{{text_align=center}}

=въ ню́же чте́тсѧ сщ҃е́нное и҆ ст҃о́е є҆ѵⷢ҇лїе, при́тчи=
{{text_align=center}}

=мытарѧ̀ и҆ фарїсе́а.=
{{text_align=center}}

=Въ сꙋббѡ́тꙋ ве́чера,=
{{text_align=center}}

=по предначина́тельнѣмъ ѱалмѣ̀, стїхосло́вимъ, Бл҃же́нъ мꙋ́жъ: а҃-ю каѳі́смꙋ всю̀. На=
=Гдⷭ҇и воззва́хъ, поста́вимъ стїхѡ́въ і҃: и҆ пое́мъ ѻ҆смогла́сника стїхи̑ры воскрⷭ҇ны г҃: и҆=
=а҆нато́лїевы д҃: и҆ трїѡ́ди самогла́сны двѣ̀, повторѧ́юще пе́рвꙋю.=

=Гла́съ а҃.=
{{text_align=center}}

~Не помо́лимсѧ фарїсе́йски, бра́тїе: и҆́бо возносѧ́й себѐ смири́тсѧ. смири́мъ себѐ пред̾ бг҃омъ, поще́нїемъ мыта́рски зовꙋ́ще: млⷭ҇тивъ бꙋ́ди, бж҃е, на́мъ грѣ̑шнымъ.

~Фарїсе́й тщесла́вїемъ побѣжда́емь, мыта́рь покаѧ́нїемъ преклонѧ́емь, пристꙋпи́ста къ тебѣ̀ є҆ди́номꙋ влⷣцѣ. но ѻ҆́въ ᲂу҆́бѡ похвали́всѧ, лиши́сѧ бл҃ги́хъ: ѻ҆́въ же ничто́же вѣща́въ, сподо́бисѧ дарова́нїй. въ си́хъ воздыха́нїихъ ᲂу҆тверди́ мѧ, хрⷭ҇тѐ бж҃е, ꙗ҆́кѡ чл҃вѣколю́бецъ.

=Сла́ва, гла́съ и҃:=
{{text_align=center}}

~Вседержи́телю гдⷭ҇и, вѣ́мъ, коли́кѡ мо́гꙋтъ сле́зы: є҆зекі́ю бо ѿ вра́тъ сме́ртныхъ возведо́ша грѣ́шнꙋю ѿ многолѣ́тныхъ согрѣше́нїй и҆зба́виша, мытарѧ́ же па́че фарїсе́а ѡ҆правда́ша: и҆ молю́сѧ, къ ни́мъ сопричтѝ и҆ поми́лꙋй мѧ̀.

=И҆ ны́нѣ, бг҃оро́диченъ а҃, рѧдова́гѡ гла́са.=
{{text_align=center}}

=На лїті́и стїхи́ра, ст҃а́гѡ ѡ҆би́тели, по ѡ҆бы́чаю.=
{{text_align=center}}

=Сла́ва, гла́съ г҃:=
{{text_align=center}}

~Мытарѧ̀ и҆ фарїсе́а разли́чїе разꙋмѣ́вши, дꙋшѐ моѧ̀, ѻ҆́вагѡ ᲂу҆́бѡ возненави́ждь горды́нный гла́съ, ѻ҆́вагѡ же ревнꙋ́й благоꙋмиле́ннѣй мл҃твѣ, и҆ возопі́й: бж҃е, млⷭ҇тивъ бꙋ́ди мнѣ̀ грѣ́шномꙋ и҆ поми́лꙋй мѧ̀.

=И҆ ны́нѣ, бг҃оро́диченъ воскрⷭ҇нъ, въ то́йже гла́съ.=
{{text_align=center}}

=На стїхо́внѣ стїхи̑ры ѻ҆смогла́сника по а҆лфави́тꙋ.=
{{text_align=center}}

=Сла́ва, гла́съ є҃:=
{{text_align=center}}

~Ѡ҆тѧгче́нныма ѻ҆чи́ма мои́ма ѿ беззако́нїй мои́хъ, не могꙋ̀ воззрѣ́ти и҆ ви́дѣти высотꙋ̀ нбⷭ҇нꙋю: но прїими́ мѧ, ꙗ҆́кѡ мытарѧ̀ ка́ющасѧ, сп҃се, и҆ поми́лꙋй мѧ̀.

=И҆ ны́нѣ, бг҃оро́диченъ, въ то́йже гла́съ:= ~Хра́мъ и҆ две́рь є҆сѝ: =Тропа́рь:= ~Бцⷣе дв҃о:
=глаго́летсѧ три́жды. И҆ быва́етъ бл҃гослове́нїе хлѣ́бѡвъ, и҆ раздаѧ́нїе. И҆ чте́нїе ве́лїе въ посла́нїихъ а҆пⷭ҇льскихъ.=

\[зрѝ\] =Послѣ́дованїе прилꙋчи́вшагѡсѧ ст҃а́гѡ въ недѣ́лю сїю̀, и҆ въ блꙋ́днагѡ, пое́мъ въ пѧто́къ на повече́рїи, и҆лѝ є҆гда̀ є҆кклисїа́рхъ разсꙋ́дитъ: а҆́ще то́кмѡ не слꙋчи́тсѧ ко́егѡ вели́кагѡ ст҃а́гѡ, и҆лѝ ст҃а́гѡ хра́мꙋ: занѐ хра́мъ и҆ не вели́кагѡ ст҃а́гѡ, бо́льши вослѣ́дꙋетсѧ вели́кагѡ ст҃а́гѡ, на сво́й є҆мꙋ̀ хра́мный пра́здникъ, є҆́же до́лжно є҆́сть бдѣ́нїю быва́ти, и҆ ника́коже ѡ҆ставлѧ́ти въ па́мѧть є҆гѡ̀, нижѐ прелага́етсѧ на и҆́нъ де́нь. Но пое́мъ слꙋ́жбꙋ хра́мꙋ, ꙗ҆́коже и҆ срѣ́тенїю гдⷭ҇ню, во всѧ̑ дни̑, въ нѧ́же и҆ срѣ́тенїе гдⷭ҇не быва́етъ.=

=На лїтꙋргі́и,=
{{text_align=center}}

=блажє́нны ѻ҆смогла́сника: и҆ ѿ канѡ́на пѣ́снь ѕ҃. Прокі́менъ прилꙋчи́вшагосѧ гла́са. А҆пⷭ҇лъ къ тїмоѳе́ю, зача́ло сч҃ѕ. А҆ллилꙋ́їа. Є҆ѵⷢ҇лїе ѿ лꙋкѝ, зача́ло п҃ѳ. Прича́стенъ:= ~Хвали́те гдⷭ҇а съ нб҃съ:

\[зрѝ\] =Подоба́етъ вѣ́дати, ꙗ҆́кѡ въ се́й седми́цѣ и҆номꙋ́дрствꙋющїи соде́ржатъ по́стъ, глаго́лемый а҆рцивꙋ́рїевъ. Мы́ же, \[мона́си\] на кі́йждо де́нь \[се́ же, и҆ въ сре́дꙋ и҆ пѧто́къ:\] вкꙋша́емъ сы́ръ и҆ ꙗ҆́ица, \[въ ѳ҃ ча́съ.\] мїрѧ́не же ꙗ҆дѧ́тъ мѧ́со, ѡ҆блича́юще ѻ҆́нѣхъ велѣ́нїе толи́кїѧ є҆́реси.=

=А҆́ще слꙋчи́тсѧ пра́здникъ срѣ́тенїѧ гдⷭ҇нѧ въ сꙋббѡ́тꙋ мѧсопꙋ́стнꙋю, слꙋ́жба ᲂу҆ме́ршихъ пое́тсѧ въ гробни́цѣ всѧ̀, ве́черъ и҆ ᲂу҆́трѡ: а҆́ще же нѣ́сть гробни́цы, то̀ пое́тсѧ въ сїю̀ сꙋббѡ́тꙋ пред̾ недѣ́лею ѡ҆ блꙋ́днѣмъ: а҆ та́мѡ въ сꙋббѡ́тꙋ мѧсопꙋ́стнꙋю, то́чїю пра́здника є҆ди́номꙋ пое́тсѧ.=

![Рисунок 3](Pictures/10000000000001B1000000F7051586972D86FE2F.png)

![Рисунок 8](Pictures/100000000000036E0000008EF7D0009002ABB6DA.png)

=Недѣ́лѧ,=
{{text_align=center}}

=въ ню́же чте́тсѧ сщ҃е́нное и҆ ст҃о́е є҆ѵⷢ҇лїе, при́тчи=
{{text_align=center}}

=блꙋ́днагѡ сы́на.=
{{text_align=center}}

=Въ сꙋббѡ́тꙋ ве́чера=
{{text_align=center}}

=на бдѣ́нїи, по ѡ҆бы́чнѣмъ стїхосло́вїи, на Гдⷭ҇и воззва́хъ,= =поста́вимъ стїхѡ́въ і҃, и҆ пое́мъ стїхи̑ры ѻ҆смогла́сника воскрⷭ҇ны г҃, и҆ а҆нато́лїевы г҃, и҆ трїѡ́ди д҃, и҆ повторѧ́юще сїѧ̑.=

=Гла́съ а҃.=
{{text_align=center}}

~Въ безгрѣ́шнꙋю странꙋ̀ и҆  живоно́снꙋю ввѣ́рихсѧ: посѣ́ѧвъ грѣ́хъ, серпо́мъ пожа́хъ кла́сы лѣ́ности, и҆ и҆з̾ снопѡ́въ дѣѧ́нїй мои́хъ сложи́хъ сто́ги, ꙗ҆̀же и҆ постла́хъ не на гꙋмнѣ̀ покаѧ́нїѧ. но молю́ тѧ превѣ́чнаго дѣ́лателѧ на́шего бг҃а, вѣ́тромъ твоегѡ̀ любобл҃госе́рдїѧ развѣ́й пле́вꙋ дѣ́лъ мои́хъ, и҆ да́ждь дꙋшѝ мое́й пшени́цꙋ проще́нїѧ, въ нбⷭ҇нꙋю твою̀ затворѧ́ѧ мѧ̀ жи́тницꙋ, и҆
сп҃си́ мѧ.

~Позна́имъ, бра́тїе, та́инства си́лꙋ: ѿ грѣха́ бо ко ѻ҆ч҃ескомꙋ до́мꙋ восте́кшаго блꙋ́днаго сы́на пребл҃гі́й ѻ҆ц҃ъ пред̾ꙋсрѣ́тъ лобза́етъ, и҆ па́ки своеѧ̀ сла́вы показа̑нїѧ да́рꙋетъ: и҆ та́инственное вы̑шнимъ соверша́етъ весе́лїе, закала́ѧ тельца̀ ᲂу҆пита́ннаго, да мы̀ досто́йнѡ сожи́тельствꙋемъ закла́вшемꙋ чл҃вѣколю́бномꙋ ѻ҆ц҃ꙋ̀, и҆ сла́вномꙋ заколе́нїю, сп҃сꙋ дꙋ́шъ на́шихъ.

=Сла́ва, гла́съ в҃:=
{{text_align=center}}

~ѽ коли́кихъ бла̑гъ ѡ҆каѧ́нный себѐ лиши́хъ! ѽ какова̀ ца́рствїѧ ѿпадо́хъ стра́стный а҆́зъ! бога́тство расточи́хъ, є҆́же прїѧ́хъ: за́повѣдь престꙋпи́хъ. ᲂу҆вы̀ мнѣ̀, стра́стнаѧ дꙋшѐ! ѻ҆гню̀ вѣ́чномꙋ ᲂу҆жѐ ѡ҆сꙋжда́ешисѧ. тѣ́мже пре́жде конца̀ возопі́й хрⷭ҇тꙋ̀ бг҃ꙋ: ꙗ҆́кѡ блꙋ́днаго прїими́
мѧ сы́на, бж҃е, и҆ поми́лꙋй мѧ̀.

=И҆ ны́нѣ, бг҃оро́диченъ а҃-й, гла́са.=
{{text_align=center}}

=Вхо́дъ.= ~Свѣ́те ти́хїй: =Прокі́менъ:= ~Гдⷭ҇ь воцр҃и́сѧ:
{{text_align=center}}

=На лїті́и по ѡ҆бы́чаю стїхи́ра хра́ма.=
{{text_align=center}}

=Сла́ва, гла́съ д҃:=
{{text_align=center}}

~Ꙗ҆́кѡ блꙋ́дный сы́нъ прїидо́хъ и҆ а҆́зъ, ще́дре, житїѐ всѐ и҆жди́вый во ѿше́ствїи: расточи́хъ бога́тство, є҆́же да́лъ є҆сѝ мнѣ̀, ѻ҆́ч҃е. прїими́ мѧ ка́ющасѧ, бж҃е, и҆ поми́лꙋй мѧ̀.

=И҆ ны́нѣ, бг҃оро́диченъ, тогѡ́же гла́са.=
{{text_align=center}}

=На стїхо́внѣ ѻ҆смогла́сника, по а҆лфави́тꙋ.=
{{text_align=center}}

=Сла́ва, самогла́сенъ, гла́съ ѕ҃:=
{{text_align=center}}

~Ѻ҆ч҃ескагѡ да́ра расточи́въ бога́тство, съ безслове́сными скоты̑ пасо́хсѧ ѡ҆каѧ́нный, и҆ тѣ́хъ жела́ѧ пи́щи, гла́домъ та́ѧхъ не насыща́ѧсѧ. но возврати́всѧ ко бл҃госе́рдомꙋ ѻ҆ц҃ꙋ̀, взыва́ю со слеза́ми: ꙗ҆́кѡ нае́мника прїими́ мѧ припа́дающа чл҃вѣколю́бїю твоемꙋ̀, и҆ сп҃си́ мѧ.

=И҆ ны́нѣ, бг҃оро́диченъ:= ~Творе́цъ и҆ и҆зба́витель мо́й:

=Ѿпꙋсти́тельный:= ~Бцⷣе дв҃о: =\[три́жды\].=
{{text_align=center}}

=И҆ про́чее послѣ́дованїе бдѣ́нїѧ, ꙗ҆́кѡ ѡ҆бы́чно.=
{{text_align=center}}

![Рисунок 7](Pictures/100000000000037C000000301C7C758587B9E026.png)

=На ᲂу҆́трени,=
{{text_align=center}}

=на Бг҃ъ Гдⷭ҇ь,= =тропа́рь ѻ҆смогла́сника воскрⷭ҇нъ, и҆ бг҃оро́диченъ: ѡ҆бы́чное стїхосло́вїе. И҆ полѷеле́й, ѡ҆бы́чнїи два̀ ѱалма̑: припѣва́емъ же къ си̑мъ и҆ тре́тїй ѱало́мъ:= ~На рѣка́хъ вавѷлѡ́нскихъ: =со а҆ллилꙋ́їею кра́сною. Степє́нны и҆ прокі́менъ гла́са.=

~Всѧ́кое дыха́нїе: =Є҆ѵⷢ҇лїе ᲂу҆́треннее.=

=Та́же, сла́ва, гла́съ и҃:= ~Покаѧ́нїѧ ѿве́рзи мѝ двє́ри: =И҆ ны́нѣ,= =бг҃оро́диченъ:= ~На сп҃се́нїѧ стєзѝ: =Та́же, гла́съ ѕ҃:= ~Поми́лꙋй мѧ̀ бж҃е: ~Мно́жєства содѣ́ѧнныхъ мно́ю лю́тыхъ:
\[стр. з҃\]

=Канѡ́нъ воскре́сенъ, со і҆рмосѡ́мъ на д҃, и҆ крⷭ҇товоскре́сный на два̀, и҆ бцⷣы на два̀, и҆ трїѡ́ди на ѕ҃.=

=\[Мине́и же послѣ́дованїе пое́мъ на повече́рїи, въ пѧто́къ ве́чера.\]=

=Канѡ́нъ, творе́нїе господи́на і҆ѡ́сифа. Гла́съ в҃:=
{{text_align=center}}

=Пѣ́снь а҃:=
{{text_align=center}}

=І҆рмо́съ:= ~Мѡѷсе́евꙋ пѣ́снь:

~І҆и҃се бж҃е, ꙗ҆́кѡ блꙋ́днаго сы́на, ка́ющасѧ прїимѝ ны́нѣ и҆ менѐ, всѐ житїѐ въ лѣ́ности жи́вша, и҆ тебѐ прогнѣ́вавша.

~ѕлѣ̀ расточи́хъ бж҃е́ственное бога́тство, є҆́же мѝ да́лъ є҆сѝ пре́жде: ᲂу҆дали́хсѧ ѿ тебє̀, блꙋ́днѡ жи́въ. бл҃госе́рде ѻ҆́ч҃е, прїимѝ ᲂу҆̀бо и҆ менѐ ѡ҆браща́ющасѧ.

=Сла́ва:= ~Ѡ҆б̾ѧ̑тїѧ ѻ҆ч҃єскаѧ ны́нѣ просте́ръ, прїимѝ, гдⷭ҇и всеще́дре, и҆ менѐ, ꙗ҆́коже блꙋ́днаго, ꙗ҆́кѡ да бл҃года́рнѡ просла́влю тѧ̀.

=Бг҃оро́диченъ:= ~На мнѣ̀, бж҃е, всю̀ показа́въ бл҃госты́ню, пре́зри мно́жество мои́хъ согрѣше́нїй,ꙗ҆́кѡ бл҃годѣ́тель, бж҃е́ственными мт҃ре твоеѧ̀ мольба́ми.

=Катава́сїи же пое́мъ і҆рмосы̀ канѡ́на.=
{{text_align=center}}

=І҆рмо́съ:= ~Мѡѷсе́евꙋ пѣ́снь воспрїи́мши, возопі́й, дꙋшѐ: помо́щникъ и҆ покрови́тель бы́сть мнѣ̀ во сп҃се́нїе, се́й мо́й бг҃ъ, и҆ просла́влю є҆го̀.

=Пѣ́снь г҃.=
{{text_align=center}}

=І҆рмо́съ:= ~Непло́дный мо́й ᲂу҆́мъ:

~Ве́сь бы́въ внѣ̀ себє̀, ᲂу҆мовре́днѡ прилѣпи́хсѧ страсте́й и҆з̾ѡбрѣта́телємъ: но прїими́ мѧ,хрⷭ҇тѐ, ꙗ҆́коже блꙋ́днаго.

~Гла́сꙋ блꙋ́днагѡ поревнова́въ, вопїю̀: согрѣши́хъ, ѻ҆́ч҃е: ꙗ҆́коже ѻ҆́наго ᲂу҆̀бо, и҆ менѐ ѡ҆б̾имѝ ны́нѣ, и҆ не ѿри́ни менѐ.

=Сла́ва:= ~Ѡ҆б̾ѧ̑тїѧ твоѧ̑ просте́ръ, хрⷭ҇тѐ, млⷭ҇тивнѡ прїими́ мѧ, ѿ страны̀ да́льныѧ грѣха̀ и҆ страсте́й ѡ҆браща́ющасѧ.

=Бг҃оро́диченъ:= ~До́браѧ въ жена́хъ, ѡ҆богатѝ и҆ менѐ до́брыхъ ви̑ды, грѣхи̑ мно́гими ѡ҆бнища́вшаго, чтⷭ҇аѧ, ꙗ҆́кѡ да сла́влю тѧ̀.

=І҆рмо́съ:= ~Непло́дный мо́й ᲂу҆́мъ плодоно́сенъ покажи́ ми, бж҃е, дѣ́лателю до́брыхъ, насади́телю бл҃ги́хъ, бл҃госе́рдїемъ твои́мъ.

=Сѣда́ленъ, гла́съ а҃.=
{{text_align=center}}

=Подо́бенъ:= ~Гро́бъ тво́й:
{{text_align=center}}

~Ѡ҆б̾ѧ̑тїѧ ѻ҆́ч҃а ѿве́рсти мѝ потщи́сѧ, блꙋ́днѡ и҆жди́хъ моѐ житїѐ: на бога́тство неиждива́емое взира́ѧй щедро́тъ твои́хъ сп҃се, ѡ҆бнища́вшее моѐ се́рдце ны́нѣ не пре́зри. тебѣ́ бо, гдⷭ҇и, во ᲂу҆миле́нїи зовꙋ̀: согрѣши́хъ, ѻ҆́ч҃е, на нб҃о и҆ пред̾ тобо́ю.

=Сла́ва, то́йже.=
{{text_align=center}}

=И҆ ны́нѣ, бг҃оро́диченъ. Подо́бенъ:=
{{text_align=center}}

~Безневѣ́стнаѧ чтⷭ҇аѧ бцⷣе дв҃о, є҆ди́на вѣ́рныхъ предста́тельнице и҆ покро́ве, ѿ бѣ́дъ и҆ скорбе́й и҆ лю́тыхъ ѡ҆бстоѧ́нїй всѧ̑ свободѝ, ѻ҆трокови́це, на тѧ̀ надє́жды и҆мꙋ́щыѧ, и҆ дꙋ́шы на́шѧ сп҃сѝ бж҃е́ственными мл҃твами твои́ми.

=Пѣ́снь д҃:=
{{text_align=center}}

=І҆рмо́съ:= ~Ржⷭ҇тво твоѐ ѿ дв҃ы предзрѧ̀:

~Бога́тство бл҃ги́хъ, є҆́же да́лъ мѝ є҆сѝ, нбⷭ҇ный ѻ҆́ч҃е, расточи́хъ ѕлѣ̀, чꙋжди̑мъ гра́жданѡмъ порабоще́нъ. тѣ́мже вопїю́ ти: согрѣши́хъ тѝ, прїими́ мѧ ꙗ҆́кѡ блꙋ́днаго дре́вле, просте́ръ мнѣ̀ ѡ҆б̾ѧ̑тїѧ твоѧ̑.

~Всѧ́кой ѕло́бѣ порабо́тихсѧ, повинꙋ́всѧ ѡ҆каѧ́ннѡ страсте́й дѣ́лателємъ, и҆ внѣ̀ себє̀ бы́хъ несмотре́нїемъ: ᲂу҆ще́дри мѧ̀, сп҃се, пренбⷭ҇ный ѻ҆́ч҃е, прибѣга́юща ко мнѡ́гимъ твои̑мъ щедро́тамъ.

=Сла́ва:= ~Всѧ́кагѡ стꙋда̀ и҆спо́лнихсѧ, не смѣ́ѧ воззрѣ́ти на высотꙋ̀ нбⷭ҇нꙋю: и҆́бо безслове́сно повинꙋ́хсѧ грѣхꙋ̀. ны́нѣ же ѡ҆бра́щьсѧ вопїю̀ со ᲂу҆миле́нїемъ: согрѣши́хъ тѝ, прїими́ мѧ, всецр҃ю̀.

=Бг҃оро́диченъ:= ~Человѣ́кѡмъ по́мощь, ᲂу҆пова́нїе тве́рдое всѣ̑мъ хрⷭ҇тїа́нѡмъ, прибѣ́жище сп҃са́ємымъ, сп҃си́ мѧ, дв҃о чⷭ҇таѧ, мт҃рними твои́ми мольба́ми, и҆ бꙋ́дꙋщїѧ жи́зни сподо́би.

=І҆рмо́съ:= ~Ржⷭ҇тво̀ твоѐ ѿ дв҃ы предзрѧ̀, прⷪ҇ро́къ возпроповѣ́даше вопїѧ̀: слꙋ́хъ тво́й ᲂу҆слы́шахъ, и҆ ᲂу҆боѧ́хсѧ: ꙗ҆́кѡ ѿ ю҆́га и҆ и҆з̾ горы̀ ст҃ы́ѧ прїѡсѣне́нныѧ прише́лъ є҆сѝ, хрⷭ҇тѐ.

=Пѣ́снь є҃:=
{{text_align=center}}

=І҆рмо́съ:= ~Но́щи преше́дшей:

~Порабо́тихсѧ гра́жданѡмъ чꙋжди̑мъ, и҆ во странꙋ̀ тлетво́рнꙋю ѿидо́хъ, и҆ и҆спо́лнихсѧ стꙋда̀, ны́нѣ же ѡ҆браща́ѧсѧ зовꙋ́ ти, ще́дре: согрѣши́хъ.

~Ѻ҆ч҃єскаѧ твоѧ̑ нѣ̑дра ны́нѣ ѿве́рзи мѝ, ѿ ѕлы́хъ ѡ҆браща́ющꙋсѧ, нбⷭ҇ный ѻ҆́ч҃е, и҆ не ѿри́ни менѐ, и҆мѣ́ѧй премно́гꙋю млⷭ҇ть.

=Сла́ва:= ~Не смѣ́ю воззрѣ́ти горѣ̀ на высотꙋ̀, без̾ числа̀ прогнѣ́вавъ тѧ̀, хрⷭ҇тѐ. но вѣ́дый твоѐ бл҃госе́рдїе, ще́дре, взыва́ю: согрѣши́хъ тѝ, млⷭ҇тивъ бꙋ́ди и҆ сп҃си́ мѧ.

=Бг҃оро́диченъ:= ~Всест҃а́ѧ дв҃о бл҃года́тнаѧ, ѡ҆чище́нїе всѣ̑мъ ро́ждшаѧ, мои́хъ согрѣше́нїй тѧ́жкое бре́мѧ твои́ми мл҃твами ѡ҆блегчѝ.

=І҆рмо́съ:= ~Но́щи преше́дшей, прибли́жисѧ де́нь, и҆ свѣ́тъ мі́рꙋ возсїѧ̀: сегѡ̀ ра́ди хва́лѧтъ тѧ̀ а҆́гг҃льстїи чи́ни, и҆ славосло́вѧтъ тѧ̀ всѧ́чєскаѧ.

=Пѣ́снь ѕ҃:=
{{text_align=center}}

=І҆рмо́съ:= ~Во глꙋбинѣ̀ грѣхо́внѣй:

~Глꙋбина̀ согрѣше́нїй содержи́тъ мѧ̀ при́снѡ, и҆ треволне́нїе грѣхѡ́въ погрꙋжа́етъ мѧ̀: ᲂу҆пра́ви мѧ ко приста́нищꙋ жи́зни, хрⷭ҇тѐ бж҃е, и҆ сп҃си́ мѧ, цр҃ю̀ сла́вы.

~Бога́тство ѻ҆ч҃еское расточи́хъ лю́тѣ, и҆ ѡ҆бнища́въ стꙋда̀ и҆спо́лнихсѧ, порабоще́нъ непло́дными помышле́ньми. тѣ́мже тѝ вопїю̀: чл҃вѣколю́бче, ᲂу҆ще́дри и҆ сп҃си́ мѧ.

=Сла́ва:= ~Гла́домъ и҆ста́ѧвша всѧ́кихъ бла̑гъ, и҆ ᲂу҆страни́вшасѧ ѿ тебє̀, всебл҃гі́й, ᲂу҆ще́дри ѡ҆браща́ющасѧ мѧ̀ ны́нѣ: и҆ сп҃сѝ, хрⷭ҇тѐ, пою́ща твоѐ чл҃вѣколю́бїе.

=Бг҃оро́диченъ:= ~Сп҃са и҆ влⷣкꙋ ро́ждшаѧ хрⷭ҇та̀, ѻ҆трокови́це дв҃о чтⷭ҇аѧ, сп҃се́нїѧ сподо́би мѧ̀, ѡ҆бнища́вша ѿ всѧ́кихъ бла̑гъ, да пою̀ твоѧ̑ вели̑чїѧ.

=І҆рмо́съ:= ~Во глꙋбинѣ̀ грѣхо́внѣй содержи́мь є҆́смь, сп҃се, и҆ въ пꙋчи́нѣ жите́йстѣй ѡ҆бꙋрева́емь: но ꙗ҆́коже і҆ѡ́нꙋ ѿ ѕвѣ́рѧ, и҆ менѐ ѿ страсте́й возведѝ, и҆ сп҃си́ мѧ.

=Конда́къ, гла́съ г҃.=
{{text_align=center}}

=Подо́бенъ:= ~Дв҃а дне́сь:
{{text_align=center}}

~Ѻ҆ч҃ескїѧ сла́вы твоеѧ̀ ᲂу҆дали́хсѧ безꙋ́мнѡ, во ѕлы́хъ расточи́въ бога́тство, є҆́же мѝ пре́далъ є҆сѝ. тѣ́мже тѝ блꙋ́днагѡ гла́съ приношꙋ̀: согрѣши́хъ пред̾ тобо́ю, ѻ҆́ч҃е ще́дрый: прїими́ мѧ ка́ющасѧ, и҆ сотвори́ мѧ ꙗ҆́кѡ є҆ди́наго ѿ нає́мникъ твои́хъ.

=І҆́косъ:= ~Сп҃са на́шегѡ, ᲂу҆ча́ща на всѧ́къ де́нь свои́мъ гла́сомъ, писа̑нїѧ ᲂу҆слы́шимъ ѡ҆ блꙋ́днѣмъ и҆ цѣломꙋ́дреннѣмъ па́ки, и҆ сегѡ̀ до́бромꙋ покаѧ́нїю вѣ́рою подража́имъ. вѣ́дꙋщемꙋ та̑йнаѧ всѣ́хъ, смире́нїемъ се́рдца воззове́мъ согрѣши́хомъ ти, ѻ҆́ч҃е ще́дрый, и҆ никогда́же досто́йни є҆смы̀ нарещи́сѧ ча̑да, ꙗ҆́коже пре́жде: ты̀ же є҆стество́мъ сы́й чл҃вѣколюби́въ, прїимѝ и҆ сотвори́ коего́ждо ѿ на́съ, ꙗ҆́кѡ є҆ди́наго ѿ нає́мникъ твои́хъ.

=И҆ быва́етъ чте́нїе пре́жде сѷнаѯа́рїа въ мине́и: та́же въ трїѡ́ди по чи́нꙋ.=
{{text_align=center}}

=Стїхѝ:= ~А҆́ще кто блꙋдни́къ є҆́сть ꙗ҆́кѡ а҆́зъ, дерза́ѧ грѧдѝ:

~Всѣ̑мъ бо ѿве́рзесѧ две́рь бж҃їихъ щедро́тъ.

=^В=ъ сі́й де́нь пра́зднꙋемъ возвраще́нїе блꙋ́днагѡ сы́на, є҆́же бж҃е́ственнїи ѻ҆тцы̀ на́ши второ́е въ трїѡ́ди ᲂу҆чини́ша, вины̀ ра́ди сицевы́ѧ. Поне́же сꙋ́ть нѣ́цыи, и҆́же мнѡ́гаѧ неподѡ́бнаѧ въ себѣ̀ свѣ́дꙋще, блꙋ́днѣ же ѕѣлѡ̀ ѿ ю҆́нагѡ во́зраста живꙋ́ще, и҆ пїѧ́нствы, и҆ нечистота́ми ᲂу҆пражнѧ́ющесѧ, и҆ во глꙋбинꙋ̀ ѕлы́хъ си́це впа́дше, во ѿча́ѧнїе прихо́дѧтъ, є҆́же є҆́сть порожде́нїе го́рдости: и҆ ѿсю́дꙋ къ попече́нїю ѡ҆ добродѣ́тели ника́коже приходи́ти хотѧ́тъ, и҆ ѕлы́хъ ᲂу҆́зы во ѡ҆́правда́нїе себє̀ предлага́юще, въ та̑ѧже и҆ гѡ́ршаѧ ѕла̑ѧ при́снѡ впа́даютъ. Ст҃і́и ѻ҆тцы̀, чл҃вѣколю́бїе и҆ къ такѡвы̑мъ человѣ́кѡмъ ѻ҆те́чески и҆мꙋ́ще, и҆ ѿвестѝ и҆́хъ ѿ ѿча́ѧнїѧ хотѧ́ще, таковꙋ́ю при́тчꙋ здѣ̀ по пе́рвѣй ᲂу҆чини́ша, ѿча́ѧнїѧ стра́сть и҆з̾ ко́рене востерза́юще, и҆ къ воспрїѧ́тїю добродѣ́тели возбꙋжда́юще, и҆ блꙋ̑днымъ сы́номъ чл҃вѣколюбное и҆ пребл҃го́е бж҃їе милосе́рдїе наимно́жае согрѣши́вшымъ показꙋ́юще: ѿ сеѧ̀ при́тчи хрⷭ҇то́вы сїѐ представлѧ́юще, ꙗ҆́кѡ ничто́же є҆́сть ѿ грѣхѡ́въ, є҆́же є҆гѡ̀ чл҃вѣколю́бный ра́зꙋмъ побѣди́тъ. Два̀ ᲂу҆́бо сы́на человѣ́кꙋ, си́рѣчь, бг҃очеловѣ́кꙋ сло́вꙋ, сꙋ́ть: првⷣницы и҆ грѣ́шницы. Старѣ́йшїй ᲂу҆́бо є҆́сть, въ за́повѣдехъ бж҃їихъ и҆ во бл҃го́мъ є҆го̀ при́снѡ пребыва́ѧй, и҆ никогда́же ѿ негѡ̀ ѿстꙋпа́ѧй. Ю҆́нѣ́йшїй же є҆́сть грѣ́хъ возлюби́вый, и҆ стꙋ́дныхъ ра́ди дѣ́лъ съ бг҃омъ сопребыва́нїѧ ѿрекі́йсѧ, и҆ бж҃їе ѡ҆ не́мъ чл҃вѣколю́бїе и҆жди́вый, блꙋ́днѣ пожи́въ: и҆́же цѣ́лѡ не соблюдѐ є҆́же по ѡ҆́бразꙋ, и҆ лꙋка́вомꙋ де́мѡнꙋ послѣ́дствова, и҆ порабо́та сластьмѝ ѻ҆́нагѡ хотѣ́нїю, и҆ не возмо́же по́хоть насы́тити. Ненасы́тимаѧ бо ве́щь є҆́сть грѣ́хъ, прельща́ѧй ѡ҆бы́чнѡ вре́меннымъ наслажде́нїемъ: є҆го́же и҆ рожцє́мъ ᲂу҆подоблѧ́етъ, и҆́же сꙋ́ть пи́ща свинїѧ́мъ. Рожцы́ бо пе́рвѣе ᲂу҆́бѡ сла́дко нѣ́что предлага́ютъ: послѣди́ же жестоко̀ нѣ́что, и҆ а҆́ки плє́вы быва́ютъ, ꙗ҆кова̑же свѡ́йства и҆́мать и҆ грѣ́хъ. Є҆два̀ ᲂу҆́бо прише́дъ въ себѐ блꙋ́дный, ꙗ҆́кѡ гла́домъ добродѣ́тели погиба́ѧ, прихо́дитъ ко ѻ҆ц҃ꙋ̀, глаго́лѧ: ѻ҆́ч҃е, согрѣши́хъ на нб҃о и҆ пред̾ тобо́ю, и҆ нѣ́смь досто́инъ нарещи́сѧ сы́нъ тво́й. То́йже прїе́млетъ сего̀ ка́ющасѧ, не поноша́ѧ, но простира́ѧ є҆мꙋ рꙋ́цѣ и҆ ѡ҆быма́ѧ, бж҃е́ствєнное и҆ ѻ҆те́чєское милосе́рдїе показꙋ́етъ. И҆ дае́тъ є҆мꙋ̀ ѡ҆де́ждꙋ, си́рѣчь ст҃о́е креще́нїе, и҆ печа́ть и҆ ѡ҆брꙋче́нїе, си́рѣчь бл҃года́ть всест҃а́гѡ дх҃а: къ си̑мъ же и҆ сапогѝ, да ѿ ѕмі́євъ и҆ скорпі́й ᲂу҆жѐ не ᲂу҆ѧзвлѧ́ютсѧ стѡпы̀ є҆гѡ, по бз҃ѣ ходѧ́щѧ, но наипа́че ѻ҆́нѣхъ главы̑ сокрꙋши́ти возмо́гꙋтъ. Пото́мъ же, ѿ премно́гїѧ ра́дости, и҆ тельца̀ ᲂу҆пита́ннаго, сн҃а своего̀ є҆диноро́днаго, є҆гѡ̀ ра́ди закала́етъ ѻ҆ц҃ъ, и҆ пло́ти є҆гѡ̀ дае́тъ причасти́тисѧ, и҆ кро́ви. И҆ а҆́ще старѣ́йшїй сы́нъ, чꙋдѧ́сѧ пребезчи́сленномꙋ є҆гѡ̀ милосе́рдїю, и҆ глаго́летъ, є҆ли̑ка ᲂу҆́бѡ и҆ речѐ: чл҃вѣколю́бецъ же и҆ ѻ҆́наго къ молча́нїю приво́дитъ, ти́хѡ ᲂу҆вѣщава́ѧ, кро́тцѣ и҆ любє́знѣ глаго́лѧ: ты̀ всегда̀ со мно́ю є҆сѝ, и҆ пора́доватисѧ подоба́ше, и҆ ѻ҆ц҃ꙋ̀ совозвесели́тисѧ, ꙗ҆́кѡ сы́нъ мо́й се́й пре́жде ме́ртвъ бѧ́ше грѣха̀ ра́ди, и҆ ѡ҆живѐ, раска́ѧвсѧ ѡ҆ тѣ́хъ, ꙗ҆́же безꙋ́мнѣ дѣ́ѧше, и҆ и҆зги́блъ бѧ́ше, дале́че ѿ менє̀ бы́въ ѡ҆бы́чаемъ сласте́й, и҆ ѡ҆брѣ́тенъ бы́сть мно́ю, и҆́же милосе́рдїемъ свои́мъ сострада́хъ, и҆ млⷭ҇тивнымъ нра́вомъ призва́хъ є҆го̀. Мо́жетъ же при́тча сїѧ̀ и҆ къ лю́демъ є҆врє́йскимъ, и҆ къ на́мъ приложи́тисѧ.

~Сеѧ̀ ᲂу҆́бо ра́ди вины̀ при́тча сїѧ̀ и҆ здѣ̀ ѿ ст҃ы́хъ ѻ҆тє́цъ ᲂу҆чини́сѧ: занѐ сїѧ̀ и҆сторга́етъ ᲂу҆́бо, ꙗ҆́коже рече́сѧ, ѿча́ѧнїе и҆ боѧ́знь каса́тисѧ дѡ́брымъ дѣлѡ́мъ. поꙋща́етъ же къ покаѧ́нїю и҆ раска́ѧнїю согрѣши́вшаго ꙗ҆́кѡ блꙋ́дный: є҆́же ᲂу҆́бо и҆ ѡ҆рꙋ́жїе є҆́сть велича́йшее, во ѿгна́нїе стрѣ́лъ сопроти́внагѡ, и҆ защище́нїе крѣ́пкое.

~Неизрече́ннымъ чл҃вѣколю́бїемъ твои́мъ, хрⷭ҇тѐ бж҃е на́шъ, поми́лꙋй на́съ. Ами́нь.

=Пѣ́снь з҃:=
{{text_align=center}}

=І҆рмо́съ:= ~Херꙋві́мѡмъ подража́юще:

~Сла́достемъ тѣлє́снымъ приклони́хсѧ всеѡкаѧ́ннѡ, и҆ порабо́тихсѧ весьма̀ страсте́й и҆з̾ѡбрѣта́телємъ, и҆ чꙋ́ждь бы́хъ ѿ тебє̀, чл҃вѣколю́бче. ны́нѣ же зовꙋ̀ гла́сомъ блꙋ́днагѡ: согрѣши́хъ, хрⷭ҇тѐ, не пре́зри менѐ, ꙗ҆́кѡ є҆ди́нъ млⷭ҇тивъ.

~Взыва́ю, согрѣши́хъ, ника́коже воззрѣ́ти дерза́ѧ на высотꙋ̀ нбⷭ҇нꙋю, всецр҃ю̀: занѐ въ безꙋ́мїи є҆ди́нъ тѧ̀ прогнѣ́вахъ, ѿве́ргсѧ твои́хъ повелѣ́нїй. тѣ́мже ꙗ҆́кѡ є҆ди́нъ бл҃гі́й, не ѿве́ржи менѐ ѿ лица̀ твоегѡ̀.

=Сла́ва:= ~А҆пⷭ҇тѡлъ, и҆ прⷪ҇рѡ́къ, и҆ прпⷣбныхъ, и҆ чтⷭ҇ны́хъ мч҃никъ, и҆ првⷣныхъ мольба́ми, гдⷭ҇и, прости́ ми всѧ̑, ꙗ҆̀же согрѣши́хъ, прогнѣ́вавъ бла́гость твою̀, хрⷭ҇тѐ: ꙗ҆́кѡ да пѣсносло́влю тѧ̀ во всѧ̑ вѣ́ки.

=Бг҃оро́диченъ:= ~Херꙋві̑мъ и҆ серафі̑мъ, и҆ всѣ́хъ нбⷭ҇ныхъ во́инствъ свѣтлѣ́йши ꙗ҆́вльшисѧ, бцⷣе, съ си́ми ᲂу҆молѝ, всенепоро́чнаѧ, є҆го́же воплоти́ла є҆сѝ, бж҃е́ственное сло́во безнача́льнагѡ ѻ҆ц҃а̀, ꙗ҆́кѡ да бла̑гъ вѣ́чнꙋющихъ всѝ сподо́бимсѧ.

=І҆рмо́съ:= ~Херꙋві́мѡмъ подража́юще, ѻ҆́троцы въ пещѝ ликовствова́хꙋ, вопїю́ще: бл҃гослове́нъ є҆сѝ, бж҃е, ꙗ҆́кѡ и҆́стиною и҆ сꙋдо́мъ наве́лъ є҆сѝ сїѧ̑ всѧ̑ грѣ̑хъ ра́ди на́шихъ, препѣ́тый и҆ препросла́вленный во всѧ̑ вѣ́ки.

=Пѣ́снь и҃:=
{{text_align=center}}

=І҆рмо́съ:= ~Въ кꙋпинѣ̀ на сїна́йстѣй горѣ̀:

~Сше́дый на зе́млю сп҃стѝ мі́ръ во́льною нището́ю по милосе́рдїю мно́гомꙋ, ѡ҆бнища́вшаго мѧ̀ ны́нѣ ѿ всѧ́кагѡ бл҃годѣѧ́нїѧ, ꙗ҆́кѡ млⷭ҇тивый, сп҃сѝ.

~Ѿ твои́хъ за́повѣдей ᲂу҆дали́всѧ, порабо́тихсѧ всеѡкаѧ́ннѡ лестцꙋ̀: ѡ҆браща́ющагосѧ же ны́нѣ, ꙗ҆́кѡ блꙋ́днаго дре́вле припа́дающа тебѣ̀, прїимѝ, пренбⷭ҇ный ѻ҆́ч҃е.

=Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.=

~Тлетво́рными помышле́ньми ѡ҆б̾ѧ́тъ бы́въ ѡ҆мрачи́хсѧ, и҆ ѿ тебє̀ ᲂу҆дали́хсѧ, ве́сь внѣ̀ себѐ бы́въ, ще́дре. тѣ́мже въ покаѧ́нїи припа́дающа тебѣ̀ сп҃сѝ.

=Бг҃оро́диченъ:= ~Бг҃ороди́тельнице чтⷭ҇аѧ, є҆ди́на низве́рженныхъ и҆справле́нїе, и҆спра́ви и҆ менѐ всего̀, всѧ́кими грѣхмѝ сокрꙋше́ннаго и҆ смире́ннаго.

=І҆рмо́съ:= ~Въ кꙋпинѣ̀ на сїна́йстѣй горѣ̀, мѡѷсе́ю чꙋ́до дв҃ы дре́вле проѡбрази́вшаго, по́йте, бл҃гослови́те и҆ превозноси́те во всѧ̑ вѣ́ки.

=Пѣ́снь ѳ҃:=
{{text_align=center}}

=І҆рмо́съ:= ~Ѿ земноро́дныхъ кто̀ слы́ша таково́е:

~Ви́ждь, хрⷭ҇тѐ, печа́ль се́рдца, ви́ждь моѐ ѡ҆браще́нїе, ви́ждь сле́зы, сп҃се, и҆ не пре́зри менѐ: но ѡ҆б̾имѝ па́ки бл҃госе́рдїѧ ра́ди, мно́жествꙋ сп҃са́емыхъ причита́ѧ, ꙗ҆́кѡ да пою̀ бл҃года́рнѡ млⷭ҇ти твоѧ̑.

~Ꙗ҆́кѡ разбо́йникъ вопїю̀: помѧни́ мѧ. ꙗ҆́кѡ мыта́рь ᲂу҆мили́всѧ, бїю̀ въ пє́рси и҆ зовꙋ̀ ны́нѣ: млⷭ҇тивъ бꙋ́ди. ꙗ҆́коже блꙋ́днаго, и҆зба́ви мѧ ѿ всѣ́хъ ѕѡ́лъ мои́хъ, цр҃ю̀ всеще́дрый: ꙗ҆́кѡ да пою̀ твоѐ кра́йнее снизхожде́нїе.

~Воздохнѝ ны́нѣ, дꙋшѐ моѧ̀ всеѡкаѧ́ннаѧ, и҆ возопі́й хрⷭ҇тꙋ̀: менє̀ ра́ди во́лею ѡ҆бнища́вый гдⷭ҇и, ѡ҆бнища́вшаго мѧ̀ ѿ всѧ́кагѡ бл҃годѣѧ́нїѧ до́брыхъ бога́тствомъ ѡ҆богатѝ, ꙗ҆́кѡ є҆ди́нъ бл҃гі́й и҆ многомлⷭ҇тивый.

=Сла́ва:= ~Є҆́же и҆ногда̀ содѣ́лалъ є҆сѝ весе́лїе, бл҃же, блꙋ́днагѡ ѡ҆браще́нїемъ во́льнымъ: сїѐ ны́нѣ сотворѝ и҆ на мнѣ̀ ѡ҆каѧ́ннѣмъ, простира́ѧ мѝ чтⷭ҇на̑ѧ твоѧ̑ ѡ҆б̾ѧ̑тїѧ: да спа́ссѧ пѣсносло́влю кра́йнее твоѐ снизхожде́нїе.

=Бг҃оро́диченъ:= ~Свѣ́тлыми мл҃твами твои́ми, дв҃о, мы́слєннаѧ моѧ̑ ѻ҆чеса̀, ѡ҆мрачє́ннаѧ ѕло́бою, просвѣтѝ, молю́сѧ, и҆ къ пꙋтє́мъ покаѧ́нїѧ введи́ мѧ: ꙗ҆́кѡ да до́лжнѡ тѧ̀ пѣсносло́влю, па́че сло́ва сло́во воплоти́вшꙋю.

=І҆рмо́съ:= ~Ѿ земноро́дныхъ кто̀ слы́ша таково́е; и҆лѝ кто̀ ви́дѣ когда̀, ꙗ҆́кѡ дв҃а ѡ҆брѣ́тесѧ во чре́вѣ и҆мꙋ́щаѧ и҆ безболѣ́зненнѡ младе́нца поро́ждшаѧ; таково́е твоѐ чꙋ́до, и҆ тѧ̀, чтⷭ҇аѧ бцⷣе мр҃і́е, велича́емъ.

=Є҆ѯапостїла́рїй ѻ҆смогла́сника: та́же настоѧ́щїй, трїѡ́ди.=
{{text_align=center}}

=Подо́бенъ:= ~Жєны̀, ᲂу҆слы́шите:
{{text_align=center}}

~Бога́тство бл҃года́ти, є҆́же мѝ да́лъ є҆сѝ, а҆́зъ ѡ҆каѧ́нный, ѿше́дъ, непотре́бнѡ ѕлѣ̀ и҆жди́хъ, сп҃се: блꙋ́днѡ пожи́въ, де́монѡмъ льсти́внѡ расточи́хъ. тѣ́мже мѧ̀ ѡ҆браща́ющасѧ ꙗ҆́коже блꙋ́днаго прїимѝ, ѻ҆́ч҃е ще́дрый, и҆ сп҃сѝ.

=И҆́ный, подо́бенъ:= ~Расточи́хъ бога́тство твоѐ и҆жди́въ, гдⷭ҇и, и҆ лꙋка́вымъ де́монѡмъ повинꙋ́хсѧ ѡ҆каѧ́нный: но, сп҃се всебл҃госе́рдый, блꙋ́днаго ᲂу҆ще́дри, и҆ ѡ҆скве́рншасѧ ѡ҆чи́сти, ѿдаѧ́ мнѣ̀ пе́рвꙋю ѡ҆де́ждꙋ твоегѡ̀ црⷭ҇твїѧ.

=Бг҃оро́диченъ, подо́бенъ:= ~Ст҃а́ѧ мт҃и дв҃о, ве́лїе проповѣ́данїе а҆пⷭ҇лѡвъ, мч҃нкѡвъ и҆ прⷪ҇ро́кѡвъ, и҆ прпⷣбныхъ, твоего̀ сн҃а и҆ гдⷭ҇а ᲂу҆ми́лостиви на́мъ рабѡ́мъ твои̑мъ, бг҃ороди́тельнице, є҆гда̀ сѧ́детъ сꙋди́ти по достоѧ́нїю коего́ждо.

=На хвали́техъ стїхи̑ры ѻ҆смогла́сника воскрⷭ҇ны, д҃: и҆ а҆нато́лїевъ, а҃: и҆ трїѡ́ди самогла́сны, г҃.=
{{text_align=center}}

=Гла́съ в҃.= ~Блꙋ́днагѡ гла́съ приноша́ю тѝ, гдⷭ҇и: согрѣши́хъ пред̾ ѻ҆чи́ма твои́ма, бл҃гі́й, расточи́хъ бога́тство твои́хъ дарова́нїй. но прїими́ мѧ ка́ющасѧ, сп҃се, и҆ сп҃си́ мѧ.

=Гла́съ д҃. Сті́хъ:= ~Воскрⷭ҇ни, гдⷭ҇и бж҃е мо́й:

~Ꙗ҆́кѡ блꙋ́дный сы́нъ прїидо́хъ и҆ а҆́зъ, ще́дре, житїѐ всѐ и҆жди́вый во ѿше́ствїи: расточи́хъ бога́тство, є҆́же да́лъ є҆сѝ мнѣ̀ ѻ҆́ч҃е. прїими́ мѧ ка́ющасѧ, бж҃е, и҆ поми́лꙋй мѧ̀.

=Гла́съ и҃: Сті́хъ:= ~И҆сповѣ́мсѧ тебѣ̀, гдⷭ҇и, всѣ́мъ се́рдцемъ мои́мъ:

~И҆жди́хъ блꙋ́днѡ ѻ҆ч҃ескагѡ и҆мѣ́нїѧ бога́тство, и҆ расточи́въ, пꙋ́стъ бы́хъ, во странꙋ̀ всели́всѧ лꙋка́выхъ гра́жданъ, и҆ не терпѧ̀ бо́лѣе съ ни́ми сожи́тельства, ѡ҆бра́щьсѧ вопїю́ ти ще́дромꙋ ѻ҆ц҃ꙋ̀: согрѣши́хъ на нб҃о и҆ пред̾ тобо́ю, и҆ нѣ́смь досто́инъ нарещи́сѧ сы́нъ тво́й: сотвори́ мѧ ꙗ҆́кѡ є҆ди́наго ѿ нає́мникъ твои́хъ, бж҃е, и҆ поми́лꙋй мѧ̀.

=Сла́ва, гла́съ ѕ҃:=
{{text_align=center}}

~Ѻ҆́ч҃е бл҃гі́й, ᲂу҆дали́хсѧ ѿ тебѐ, не ѡ҆ста́ви менѐ, нижѐ непотре́бна покажѝ црⷭ҇твїѧ твоегѡ̀: вра́гъ вселꙋка́вый ѡ҆бнажи́ мѧ и҆ взѧ́тъ моѐ бога́тство: дꙋшє́внаѧ дарова̑нїѧ блꙋ́днѡ расточи́хъ. воста́въ ᲂу҆̀бо, ѡ҆бра́щьсѧ къ тебѣ̀ вопїю̀: сотвори́ мѧ ꙗ҆́кѡ є҆ди́наго ѿ нає́мникъ твои́хъ: менє̀ ра́ди на крⷭ҇тѣ̀ пречⷭ҇тѣи твоѝ рꙋ́цѣ простры́й, да ѿ лю́тагѡ ѕвѣ́рѧ и҆схити́ши мѧ̀, и҆ въ пе́рвꙋю ѡ҆де́ждꙋ ѡ҆блече́ши мѧ̀, ꙗ҆́кѡ є҆ди́нъ многомлⷭ҇тивъ.

=И҆ ны́нѣ:= ~Пребл҃гослове́нна є҆сѝ, бцⷣе дв҃о:

=Славосло́вїе вели́кое, є҆ктєнїа̀, и҆ ѿпꙋ́стъ. И҆ ѡ҆бы́чнаѧ лїті́а, на не́йже пое́тсѧ Сла́ва, и҆ ны́нѣ, стїхи́ра є҆ѵⷢ҇льскаѧ: и҆ чтꙋ́тсѧ ѡ҆глашє́нїѧ. И҆ ча́съ пе́рвый въ притво́рѣ: и҆ соверше́нный ѿпꙋ́стъ.=

=На лїтꙋргі́и бл҃жє́нна ѻ҆смогла́сника, на ѕ҃: и҆ трїѡ́ди пѣ́снь ѕ҃-ѧ, на д҃: Прокі́менъ а҆пⷭ҇ла по гла́сꙋ, А҆пⷭ҇лъ къ корі́нѳѧнѡмъ, зача́ло рл҃є. А҆ллилꙋ́їа гла́са. Є҆ѵⷢ҇лїе ѿ лꙋкѝ, зача́ло ѻ҃ѳ. Прича́стенъ:= ~Хвали́те гдⷭ҇а съ нб҃съ:

\[зрѝ\] =Подоба́етъ вѣ́дати, ꙗ҆́кѡ въ седми́цѣ мѧсопꙋ́стнѣй а҆ллилꙋ́їа не пое́мъ: ѡ҆ставлѧ́емъ же и҆ є҆ди́нꙋ каѳі́смꙋ ѱалти́ри ѿ ᲂу҆́трени, и҆ глаго́лемъ сїю̀ на вече́рни. Пѣ́сней во ѱалти́ри не глаго́лемъ. Не пое́тсѧ же и҆ междоча́сїе, и҆ канѡ́нъ моле́бный прест҃ѣ́й бцⷣѣ, пое́мый на повече́рїи: повече́рїе же пое́тсѧ ма́лое: Та́кожде твори́мъ въ седми́цѣ сы́рнѣй, ра́звѣ среды̀ и҆ пѧтка̀: но ѡ҆ се́мъ все́мъ та́мѡ ᲂу҆ка́за и҆щѝ. Прочита́емъ же въ се́й недѣ́ли въ ко́йлюбо де́нь на ᲂу҆́трени сло́во ст҃а́гѡ мака́рїа ѡ҆ четыредесѧ́тницѣ и҆ пѧтдесѧ́тницѣ, є҆гѡ́же нача́ло:= ~Ча̑дца моѧ̑, ра́дꙋетсѧ се́рдце моѐ ва́съ ра́ди:

=Вѣ́домо же бꙋ́ди, ꙗ҆́кѡ послѣ́дованїе прилꙋча́ющихсѧ ст҃ы́хъ въ сꙋббѡ́тꙋ, и҆ въ недѣ́лю мѧсопꙋ́стнꙋю, пое́тсѧ въ мимоше́дшихъ повече́рїихъ. Та́кожде ѡ҆ сꙋббѡ́тѣ и҆ недѣ́ли сыропꙋ́стнѣй твори́мъ: и҆лѝ ка́кѡ настоѧ́тель и҆зво́литъ, кромѣ̀ а҆́ще гдѣ̀ слꙋчи́тсѧ вели́кагѡ ст҃а́гѡ па́мѧть.=

![Рисунок 6](Pictures/1000000000000154000000A544A8AAAABBD7CDAA.png)

![Рисунок 1](Pictures/100000000000036D0000008D349819F18157BDAC.png)

=Въ сꙋббѡ́тꙋ мѧсопꙋ́стнꙋю=
{{text_align=center}}

=па́мѧть соверша́емъ всѣ́хъ ѿ вѣ́ка ᲂу҆со́пшихъ правосла́вныхъ хрⷭ҇тїа́нъ, ѻ҆тє́цъ и҆ бра́тїй на́шихъ.=
{{text_align=center}}

=Въ пѧто́къ ве́чера=
{{text_align=center}}

=по предначина́тельнѣмъ ѱалмѣ̀, и҆ ѡ҆бы́чнѣмъ стїхосло́вїи, на Гдⷭ҇и воззва́хъ, поста́вимъ стїхѡ́въ ѕ҃: и҆ пое́мъ ѻ҆смогла́сника стїхи̑ры мч҃нчны трѝ, рѧдова́гѡ гла́са: и҆ трїѡ́ди подо́бны, трѝ.=
{{text_align=center}}

=Гла́съ и҃.=
{{text_align=center}}

=Подо́бенъ:= ~Во є҆де́мѣ ра́й:
{{text_align=center}}

~Ѿ вѣ́ка ᲂу҆ме́ршихъ всѣ́хъ по и҆́мени, вѣ́рою пожи́вшихъ бл҃гоче́стнѡ, дне́сь па́мѧть сотворѧ́юще вѣ́рнїи, сп҃са и҆ гдⷭ҇а воспои́мъ, просѧ́ще прилѣ́жнѡ, да сподо́битъ си́хъ въ ча́съ сꙋда̀ ѿвѣ́тъ благі́й да́ти томꙋ̀ бг҃ꙋ на́шемꙋ, сꙋдѧ́щемꙋ все́й землѝ, десно́е є҆мꙋ́ предстоѧ́нїе полꙋчи́ти въ ра́дости, въ ча́сти првⷣныхъ и҆ во ст҃ы́хъ жре́бїи свѣ́тлѣмъ, и҆ достѡ́йны бы́ти нбⷭ҇нагѡ црⷭ҇твїѧ є҆гѡ̀.

~Твое́ю кро́вїю человѣ́ки и҆скꙋпи́вый, сп҃се, и҆ сме́ртїю твое́ю ѿ сме́рти го́рькїѧ и҆зба́вивый на́съ, и҆ жи́знь вѣ́чнꙋю подаѧ́й на́мъ воскрⷭ҇нїемъ твои́мъ, ᲂу҆поко́й, гдⷭ҇и, всѧ̑ ᲂу҆со́пшыѧ бл҃гоче́стнѡ, и҆лѝ въ пꙋсты́нѧхъ и҆лѝ во градѣ́хъ, и҆лѝ въ мо́ри, и҆лѝ на землѝ, и҆лѝ на всѧ́комъ мѣ́стѣ: цари́ же, сщ҃е́нники, а҆рхїерє́и, мона́хи, и҆ бѣльцы̀ въ во́зрастѣ всѧ́комъ всеро́днѣмъ: и҆ сподо́би ѧ҆̀ нбⷭ҇нагѡ црⷭ҇твїѧ твоегѡ̀.

~И҆з̾ ме́ртвыхъ воста́нїемъ твои́мъ, хрⷭ҇тѐ, сме́рть ᲂу҆жѐ не ѡ҆блада́етъ ᲂу҆ме́ршими бл҃гоче́стнѡ. тѣ́мже мо́лимсѧ прилѣ́жнѡ: рабы̑ твоѧ̑ ᲂу҆поко́й во дво́рѣхъ твои́хъ и҆ въ нѣ́дрѣхъ а҆враа́ма, ѿ а҆да́ма да́же додне́сь, послꙋжи́вшыѧ тебѣ̀ чи́стѡ, ѻ҆тцы̀ и҆ бра́тїю на́шꙋ, дрꙋ́ги вкꙋ́пѣ и҆ сро́дники, всѧ́каго человѣ́ка въ житїѝ послꙋжи́вша вѣ́рнѡ и҆ къ тебѣ̀ преста́вльшасѧ многови́днѡ и҆ многоѡбра́знѡ, бж҃е: и҆ сподо́би ѧ҆̀ нбⷭ҇нагѡ црⷭ҇твїѧ твоегѡ̀.

=Сла́ва, гла́съ и҃:=
{{text_align=center}}

~Пла́чꙋ и҆ рыда́ю, є҆гда̀ помышлѧ́ю сме́рть, и҆ ви́ждꙋ во гробѣ́хъ лежа́щꙋ по ѡ҆́бразꙋ бж҃їю созда́ннꙋю на́шꙋ красотꙋ̀, без̾ѡбра́знꙋ, безсла́внꙋ, не и҆мꙋ́щꙋ ви́да. ѽ чꙋдесѐ! что̀ сїѐ є҆́же ѡ҆ на́съ бы́сть та́инство; ка́кѡ преда́хомсѧ тлѣ́нїю; ка́кѡ сопрѧго́хомсѧ сме́рти; вои́стиннꙋ бг҃а повелѣ́нїемъ, ꙗ҆́коже пи́сано є҆́сть, подаю́щагѡ преста́вльшымсѧ ᲂу҆покое́нїе.

=И҆ ны́нѣ, бг҃оро́диченъ пе́рвый, гла́са.= ~Свѣ́те ти́хїй: =Вмѣ́стѡ же прокі́мена пое́мъ а҆ллилꙋ́їа, на гла́съ и҃: Сті́хъ:= ~Бл҃же́ни, ꙗ҆́же и҆збра́лъ и҆ прїѧ́лъ є҆сѝ, гдⷭ҇и, и҆ па́мѧть и҆́хъ въ ро́дъ и҆ ро́дъ. =Сті́хъ:= ~Дꙋ́шы и҆́хъ во бл҃ги́хъ водворѧ́тсѧ.

=На стїхо́внѣ мч҃нченъ гла́са, и҆ два̀ ме́ртвєнна, і҆ѡа́нна дамаски́на.=
{{text_align=center}}

=Стїхи́ же припѣва́емъ вышеречє́нныѧ:= ~Бл҃же́ни, ꙗ҆̀же и҆збра́лъ и҆ прїѧ́лъ є҆сѝ, гдⷭ҇и, и҆ па́мѧть и҆́хъ въ ро́дъ и҆ ро́дъ.

=И҆= ~Дꙋ́шы и҆́хъ во бл҃ги́хъ водворѧ́тсѧ.

=Сла́ва, гла́съ ѕ҃:=
{{text_align=center}}

~Нача́токъ мнѣ̀ и҆ соста́въ зижди́тельное твоѐ бы́сть повелѣ́нїе: восхотѣ́въ бо ѿ неви́димагѡ и҆ ви́димагѡ є҆стества̀ жи́ва мѧ̀ соста́вити, ѿ землѝ тѣ́ло моѐ созда́лъ є҆сѝ, да́лъ же мѝ є҆сѝ дꙋ́шꙋ бж҃е́ственнымъ твои́мъ и҆ животворѧ́щимъ вдохнове́нїемъ. тѣ́мже, сп҃се, рабы̑ твоѧ̑ во странѣ̀ живꙋ́щихъ и҆ въ селе́нїихъ првⷣныхъ ᲂу҆поко́й.

=И҆ ны́нѣ, бг҃оро́диченъ, гла́съ то́йже:=
{{text_align=center}}

~Мл҃твами ро́ждшїѧ тѧ̀, хрⷭ҇тѐ, и҆ мч҃нкъ твои́хъ, а҆пⷭ҇тѡлъ, прⷪ҇рѡ́къ, ст҃и́телей, прпⷣбныхъ и҆ првⷣныхъ, и҆ всѣ́хъ ст҃ы́хъ, ᲂу҆со́пшыѧ рабы̑ твоѧ̑ ᲂу҆поко́й.

~Ны́нѣ ѿпꙋща́еши:

=Тропа́рь, гла́съ и҃:=
{{text_align=center}}

~Глꙋбино́ю мꙋ́дрости чл҃вѣколю́бнѡ всѧ̑ стро́ѧй, и҆ поле́зное всѣ̑мъ подава́ѧй, є҆ди́не содѣ́телю, ᲂу҆поко́й, гдⷭ҇и, дꙋ́шы ра̑бъ твои́хъ: на тѧ́ бо ᲂу҆пова́нїе возложи́ша, творца̀ и҆ зижди́телѧ и҆ бг҃а на́шего.

=Сла́ва, и҆ ны́нѣ, бг҃оро́диченъ, гла́съ то́йже:=
{{text_align=center}}

~Тебѐ и҆ стѣ́нꙋ и҆ приста́нище и҆́мамы, и҆ мл҃твенницꙋ бл҃гопрїѧ́тнꙋ къ бг҃ꙋ, є҆го́же родила̀ є҆сѝ, бцⷣе безневѣ́стнаѧ, вѣ́рныхъ сп҃се́нїе.

=Є҆ктенїа̀, и҆ ѿпꙋ́стъ.=
{{text_align=center}}

=По ѿпꙋще́нїи же вече́рни, твори́мъ въ притво́рѣ паннѷхі́дꙋ за ᲂу҆со́пшихъ, и҆ пое́мъ канѡ́нъ рѧдова́гѡ гла́са мє́ртвымъ=

![Рисунок 2](Pictures/10000000000003780000004C80D7F985A981E993.png)

=На ᲂу҆́трени=
{{text_align=center}}

=по шестоѱа́лмїи, а҆ллилꙋ́їа, на гла́съ и҃.=
{{text_align=center}}

=Тропа́рь:= ~Глꙋбино́ю мꙋ́дрости: =\[Два́жды\].= =Сла́ва, и҆ ны́нѣ, бг҃оро́диченъ:= ~Тебѐ и҆ стѣ́нꙋ, и҆ приста́нище: =И҆ ѡ҆бы́чное стїхосло́вїе. Чтꙋ́тсѧ же и҆ слова̀ ѡ҆ ме́ртвыхъ, къ корі́нѳѧнѡмъ въ а҃-мъ посла́нїи. Пою́тъ же сѧ и҆ непоро́чны на двѣ̀ статїи̑, съ припѣ̑вы:=
~Бл҃гослове́нъ є҆сѝ, гдⷭ҇и, наꙋчи́ мѧ: =на гла́съ є҃.=

=И҆ по ни́хъ тропарѝ ме́ртвыхъ, гла́съ є҃.=
{{text_align=center}}

=Припѣ́въ:= ~Бл҃гослове́нъ є҆сѝ, гдⷭ҇и, наꙋчи́ мѧ ѡ҆правда́нїємъ твои̑мъ.

~Ст҃ы́хъ ли́къ ѡ҆брѣ́те и҆сто́чникъ жи́зни и҆ две́рь ра́йскꙋю: да ѡ҆брѧ́щꙋ и҆ а҆́зъ пꙋ́ть покаѧ́нїемъ. поги́бшее ѻ҆вча̀ а҆́зъ є҆́смь: воззови́ мѧ, сп҃се, и҆ сп҃си́ мѧ.

~Бл҃гослове́нъ є҆сѝ, гдⷭ҇и:

~А҆́гнца бж҃їѧ проповѣ́давше, и҆ закла́ни бы́вше ꙗ҆́коже а҆́гнцы, и҆ къ жи́зни нестарѣ́емѣй, ст҃і́и, и҆ присносꙋ́щнѣй преста́вльшесѧ: того̀ прилѣ́жнѡ, мч҃нцы, моли́те, долгѡ́въ разрѣше́нїе на́мъ дарова́ти.

~Бл҃гослове́нъ є҆сѝ, гдⷭ҇и:

~Въ пꙋ́ть ᲂу҆́зкїй хо́ждшїи приско́рбный, всѝ въ житїѝ крⷭ҇тъ ꙗ҆́кѡ ꙗ҆ре́мъ взе́мшїи, и҆ мнѣ̀ послѣ́довавшїи вѣ́рою, прїиди́те наслади́тесѧ и҆̀хже ᲂу҆гото́вахъ ва́мъ по́честей и҆ вѣнцє́въ
нбⷭ҇ныхъ.

~Бл҃гослове́нъ є҆си, гдⷭ҇и:

~Ѡ҆́бразъ є҆́смь неизрече́нныѧ твоеѧ̀ сла́вы, а҆́ще и҆ ꙗ҆́звы ношꙋ̀ прегрѣше́нїй: ᲂу҆ще́дри твоѐ  созда́нїе, влⷣко, и҆ ѡ҆чи́сти твои́мъ бл҃госе́рдїемъ, и҆ вожделѣ́нное ѻ҆те́чество пода́ждь мѝ, раѧ̀ па́ки жи́телѧ мѧ̀ сотворѧ́ѧ.

~Бл҃гослове́нъ є҆си, гдⷭ҇и:

~Дре́вле ᲂу҆́бѡ ѿ не сꙋ́щихъ созда́вый мѧ̀, и҆ ѡ҆́бразомъ твои́мъ бж҃е́ственнымъ почты́й: престꙋпле́нїемъ же за́повѣди па́ки мѧ̀ возврати́вый въ зе́млю, ѿ неѧ́же взѧ́тъ бы́хъ, на є҆́же по подо́бїю возведѝ, дре́внею добро́тою воз̾ѡбрази́тисѧ.

~Бл҃гослове́нъ є҆си, гдⷭ҇и:

=Оу҆=поко́й, бж҃е, рабы̑ твоѧ̑, и҆ ᲂу҆чинѝ ѧ҆̀ въ раѝ, и҆дѣ́же ли́цы ст҃ы́хъ, гдⷭ҇и, и҆ пра́вєдницы сїѧ́ютъ ꙗ҆́кѡ свѣти̑ла: ᲂу҆со́пшыѧ рабы̑ твоѧ̑ ᲂу҆поко́й, презира́ѧ и҆́хъ всѧ̑ согрѣшє́нїѧ.

=Сла́ва:= ~Трисїѧ́тельное є҆ди́нагѡ бж҃ества̀ бл҃гоче́стнѡ пои́мъ, вопїю́ще: ст҃ъ є҆си,̀ ѻ҆́ч҃е безнача́льный, собезнача́льный сн҃е и҆ бж҃е́ственный дш҃е: просвѣтѝ, на́съ, вѣ́рою тебѣ̀ слꙋжа́щихъ, и҆ вѣ́чнагѡ ѻ҆гнѧ̀ и҆схитѝ.

=И҆ ны́нѣ:= ~Ра́дꙋйсѧ, чⷭ҇таѧ, бг҃а пло́тїю ро́ждшаѧ во сп҃се́нїе всѣ́хъ, є҆́юже ро́дъ человѣ́ческїй ѡ҆брѣ́те сп҃се́нїе: тобо́ю да ѡ҆брѧ́щемъ ра́й, бцⷣе чⷭ҇таѧ бл҃гослове́ннаѧ.

~А҆ллилꙋ́їа, а҆ллилꙋ́їа, а҆ллилꙋ́їа, сла́ва тебѣ̀ бж҃е. =\[Три́жды.\]=

=Посе́мъ є҆ктенїа̀ ѡ҆ ᲂу҆со́пшихъ:= ~Па́ки и҆ па́ки:

=І҆ере́й мл҃твꙋ:= ~Бж҃е дꙋхѡ́въ: =Мы́ же:= ~Гдⷭ҇и, поми́лꙋй, =м҃.=

=И҆ по возгла́сѣ сѣда́ленъ, гла́съ є҃:=
{{text_align=center}}

~Поко́й, сп҃се на́шъ, съ првⷣными рабы̑ твоѧ̑, и҆ сїѧ̑ вселѝ во дворы̀ твоѧ̑, ꙗ҆́коже є҆́сть пи́сано, презира́ѧ ꙗ҆́кѡ бл҃гъ прегрѣшє́нїѧ и҆́хъ вѡ́льнаѧ и҆ невѡ́льнаѧ, и҆ всѧ̑ ꙗ҆̀же въ вѣ́дѣнїи и҆ не въ вѣ́дѣнїи, чл҃вѣколю́бче.

=Сла́ва, и҆ ны́нѣ, бг҃оро́диченъ:=
{{text_align=center}}

~Ѿ дв҃ы возсїѧ́вый мі́рꙋ, хрⷭ҇тѐ бж҃е, сы́ны свѣ́та то́ю показа́вый, поми́лꙋй на́съ.

=Стїхосло́вимъ же:= ~Гдⷭ҇ви пое́мъ:

=Канѡ́нъ же пое́мъ ст҃а́гѡ ѡ҆би́тели на ѕ҃: и҆ трїѡ́ди на и҃. Пое́тъ же сѧ и҆ втора́ѧ пѣ́снь без̾ стїхосло́вїѧ. И҆ пѣ̑сни ѱалти́ри. Канѡ́нъ творе́нїе стꙋді́та \[въ трⷪ҇чныхъ и҆ бг҃оро́дичныхъ тропаре́хъ краестро́чїе: Недосто́йнагѡ ѳео́дѡра.\]= =Гла́съ и҃.=

=Пѣ́снь а҃.=
{{text_align=center}}

=І҆рмо́съ:= ~Пѣ́снь возсле́мъ, лю́дїе:

~Всѝ помо́лимсѧ хрⷭ҇тꙋ̀, творѧ́ще дне́сь па́мѧть ѿ вѣ́ка ᲂу҆ме́ршихъ, да ѿ вѣ́чнагѡ ѻ҆гнѧ̀ и҆зба́витъ ѧ҆̀, ᲂу҆со́пшыѧ въ вѣ́рѣ и҆ наде́ждѣ жи́зни вѣ́чныѧ.

~Глꙋбино́ю сꙋде́бъ твои́хъ, хрⷭ҇тѐ, всепремꙋ́дрѣ ты̀ пред̾ѡпредѣли́лъ є҆сѝ коегѡ́ждо кончи́нꙋ жи́зни, предѣ́лъ и҆ ѡ҆́бразъ. тѣ́мже, ꙗ҆́же покры̀ гро́бъ во всѧ́кой странѣ̀, на сꙋдѣ̀ сп҃сѝ, всеще́дрый.

~Предѣ́лы жи́зни на́шеѧ да́вый, гдⷭ҇и, тѣ́мже ᲂу҆со́пшыѧ ѿ жите́йскїѧ но́щи, сщ҃е́нники правосла̑вныѧ, цари́ же и҆ всѧ̑ лю́ди твоѧ̑, покажѝ сы́ны днѐ невече́рнѧгѡ.

~Ꙗ҆̀же покры̀ вода̀, и҆ бра́нь пожа́тъ и҆ ꙗ҆̀же трꙋ́съ ѡ҆б̾ѧ́тъ, и҆ ᲂу҆бі̑йцы ᲂу҆би́ша, и҆ ꙗ҆́же ѻ҆́гнь попалѝ вѣ̑рныѧ, млⷭ҇тиве, ᲂу҆чини въ ча́стѝ првⷣныхъ.

~Всѧ̑ презира́ѧй плѡтскі́ѧ до́лги на́шѧ, сп҃се на́шъ, во всѧ́комъ во́зрастѣ всегѡ̀ ро́да человѣ́ча, пред̾ сꙋди́щемъ твои́мъ поста́ви неѡсꙋжде́ны, тебѣ̀ созда́телю ѿвѣща́ющыѧ.

\[Т\] =Сла́ва, трⷪ҇ченъ:= ~Є҆̀ди́нагѡ є҆стества̀ трѝ пою̀ ли́ца самоѷпоста̀снаѧ, нерожде́нна ѻ҆ц҃а̀, сн҃а ро́ждшагосѧ и҆ дх҃а ст҃а́го безнача́льное црⷭ҇тво, вла́сть, бж҃ество̀ є҆ди́но.

\[О\] =Бг҃оро́диченъ:= ~Вои́стиннꙋ ты̀ ꙗ҆ви́ласѧ є҆сѝ на землѝ нб҃о бо́льшее вы́шнѧгѡ нб҃сѐ, безневѣ́стнаѧ дв҃о: и҆з̾ тебє́ бо возсїѧ̀ со́лнце въ мі́рѣ, влⷣчествꙋѧй пра́вдою.

=Катава́сїа:= ~Пѣ́снь возсле́мъ, лю́дїе, чꙋ́дномꙋ бг҃ꙋ на́шемꙋ, свободи́вшемꙋ ѿ ра́бства і҆и҃лѧ, пѣ́снь побѣ́днꙋю пою́ще и҆ вопїю́ще: пои́мъ тебѣ̀ є҆ди́номꙋ влⷣцѣ.

=Пѣ́снь в҃.=
{{text_align=center}}

=І҆рмо́съ:= ~Ви́дите, ви́дите, ꙗ҆́кѡ а҆́зъ є҆́смь бг҃ъ ва́шъ, пре́жде вѣ̑къ рожде́нный ѿ ѻ҆ц҃а̀, и҆ ѿ дв҃ы въ послѣ̑днѧѧ без̾ мꙋ́жа зачны́йсѧ, и҆ разрꙋши́вый грѣ́хъ пра́ѻтца а҆да́ма, ꙗ҆́кѡ чл҃вѣколю́бецъ.

~Ви́дите, ви́дите, ꙗ҆́кѡ а҆́зъ є҆́смь бг҃ъ ва́шъ, пра́веднымъ сꙋдо́мъ водрꙋзи́вый предѣ́лы жи́зни, въ нетлѣ́нїе ѿ тлѝ прїе́млѧй всѧ̑ ᲂу҆со́пшыѧ въ наде́ждѣ вѣ́чнагѡ воскрⷭ҇нїѧ.

~Ѿ четы́рехъ конє́цъ прїе́млѧй, гдⷭ҇и, вѣ́рнѡ ᲂу҆со́пшыѧ, въ мо́ри, и҆лѝ на землѝ, и҆лѝ въ рѣка́хъ, и҆сто́чницѣхъ, и҆лѝ є҆́зерѣхъ, и҆лѝ въ кла́дѧзехъ, снѣ́дь бы́вшыѧ ѕвѣрє́мъ и҆ пти́цамъ и҆
гадѡ́мъ, всѧ̑ ᲂу҆поко́й.

~Во твое́й дла́ни всѧ́ческаѧ, гдⷭ҇и, предразсꙋди́лъ є҆сѝ: разрѣ́шшыѧсѧ въ соста́вы четы́ри, въ прише́ствїи твое́мъ собра́въ воскр҃сѝ, проща́ѧ тѣ̑мъ всѧ̑ ꙗ҆̀же въ невѣ́дѣнїи и҆ вѣ́дѣнїи прегрѣшє́нїѧ.

~Ѽ стра́шнагѡ твоегѡ̀ втора́гѡ, гдⷭ҇и, прише́ствїѧ! занѐ ꙗ҆́кѡ въ ви́дѣ мо́лнїи на зе́млю прише́дъ, воздви́гнеши всѐ созда́нїе твоѐ сꙋди́тисѧ: въ вѣ́рѣ тебѣ̀ пожи́вшихъ, тогда̀ срѣ́сти тѧ̀ и҆ съ тобо́ю бы́ти сподо́би.

\[Ѵ\] =Сла́ва, трⷪ҇ченъ:= ~Пресоверше́ннаѧ є҆ди́нице, пребж҃е́ственнаѧ, трїѷпоста́снаѧ, нерожде́нне ѻ҆́ч҃е и҆ сн҃е є҆диноро́дне, дш҃е ѿ ѻ҆ц҃а̀ и҆сходѧ́й, сн҃омъ же ꙗ҆влѧ́ѧйсѧ: сꙋщество̀ є҆ди́но и҆ є҆стество̀, гдⷭ҇ьство, црⷭ҇тво, сп҃сѝ всѣ́хъ на́съ.

\[А\] =Бг҃оро́диченъ:= ~Неизглаго́лемо є҆́сть чꙋ́до твоегѡ̀ ржⷭ҇тва̀, мт҃и дв҃о: ка́кѡ бо и҆ ражда́еши, и҆ чиста̀ є҆сѝ въ то́мже; ка́кѡ ѻ҆троча̀ ражда́еши, и҆ не вѣ́си и҆скꙋ́са мꙋ́жеска ѿню́дъ; ꙗ҆́коже вѣ́сть па́че є҆стества̀ ѿ тебє̀ новолѣ́пнѡ сло́во бж҃їе ро́ждшеесѧ.

=Катава́сїа:= ~Ви́дите, ви́дите, ꙗ҆́кѡ а҆́зъ:

=Пѣ́снь г҃.=
{{text_align=center}}

=І҆рмо́съ: Оу҆=твержде́й рꙋко́ю:

~Преше́дшыѧ во сла́вѣ бл҃гоче́стнѣй житїѧ̀, тече́нїе, сподо́би, бж҃е, вѣнце́мъ пра́вды ѡ҆дѣ́ѧтисѧ и҆ вѣ́чныхъ бла̑гъ наслади́тисѧ.

~Внеза́пꙋ восхищє́нныѧ, попалє́нныѧ ѿ мо́лнїи, и҆ ᲂу҆ме́ршыѧ ѿ мра́за и҆ ѿ всѧ́кїѧ ра́ны, ᲂу҆поко́й, бж҃е, є҆гда̀ ѻ҆гне́мъ всѧ̑ и҆скꙋ́сиши.

~Приснобꙋ́рное житїѧ̀ мо́ре преплы́вшыѧ, хрⷭ҇тѐ, въ нетлѣ́нное твоегѡ̀ житїѧ̀ приста́нище сподо́би притещѝ, правосла́внымъ житїе́мъ ᲂу҆пра́влєнныѧ.

~И҆̀хже всѧ́кое є҆стество̀ морски́хъ живо́тныхъ и҆ пти́цъ небе́сныхъ прїѧ́тъ во снѣде́нїе твои́ми сꙋдьба́ми, воскр҃сѝ, хрⷭ҇тѐ бж҃е, въ послѣ́днїй де́нь со сла́вою.

\[Н\] =Сла́ва, трⷪ҇ченъ:= ~Мы́сленнѡ кꙋ́пнѡ є҆́же пресѣщѝ бж҃е́ственнꙋю є҆ди́ницꙋ въ трѝ лица̑, про́стѡ совокꙋплѧ́ю несѣкѡ́маѧ: ꙗ҆́коже бо ско́рость мо́лнїи, трисїѧ́ющаѧ ви́дитсѧ во є҆ди́нствѣ.

\[А\] =Бг҃оро́диченъ:= ~Недоꙋмѣ́нно є҆́сть твоѐ чꙋ́до: без̾ мꙋ́жа бо ражда́еши, и҆ дв҃ство твоѐ, чтⷭ҇аѧ, соблюда́еши ро́ждши. тѣ́мже а҆́гг҃лъ мно́жество и҆ человѣ́ческїй ро́дъ пое́тъ тѧ̀ во вѣ́ки.

=Катава́сїа: Оу҆=твержде́й рꙋко́ю твое́ю, сло́ве бж҃їй, нб҃са̀, просвѣще́нїемъ твоегѡ̀ и҆́стиннагѡ позна́нїѧ ᲂу҆твердѝ сердца̀ и҆ на́съ, на тѧ̀ надѣ́ющихсѧ.

=Сѣда́ленъ, гла́съ є҃:=
{{text_align=center}}

=Подо́бенъ:= ~Собезнача́льное сло́во:
{{text_align=center}}

~На́съ ра́ди претерпѣ́вый крⷭ҇тъ и҆ сме́рть, ᲂу҆мертви́вый а҆́дъ, и҆ съ собо́ю воскр҃си́вый мє́ртвыѧ, преста́вльшыѧсѧ ѿ на́съ, сп҃се, ᲂу҆поко́й, ꙗ҆́кѡ чл҃вѣколю́бецъ бг҃ъ, и҆ въ тре́петное и҆ стра́шное прише́ствїе твоѐ, жизнода́вче, ꙗ҆́кѡ и҆мѣ́ѧй мно́жество млⷭ҇ти, црⷭ҇твїѧ твоегѡ̀ сподо́би.

=Сла́ва, то́йже. И҆ ны́нѣ, бг҃оро́диченъ:=
{{text_align=center}}

~Ско́рый тво́й покро́въ и҆ по́мощь и҆ млⷭ҇ть покажѝ на рабѣ́хъ твои́хъ, и҆ во́лны, чтⷭ҇аѧ, ᲂу҆кротѝ сꙋ́етныхъ помышле́нїй, и҆ па́дшꙋю мою̀ дꙋ́шꙋ возста́ви, бцⷣе: вѣ́мъ бо, вѣ́мъ, дв҃о, ꙗ҆́кѡ мо́жеши, є҆ли́ка и҆ хо́щеши.

=Пѣ́снь д҃.=
{{text_align=center}}

=І҆рмо́съ:= ~И҆з̾ горы̀ прїѡсѣне́нныѧ:

~Ѻ҆тцы̀ и҆ пра́ѻтцы, дѣ́ды и҆ пра́дѣды, ѿ пе́рвыхъ и҆ до послѣ́днихъ во бл҃гозако́нїи и҆ бл҃говѣ́рїи ᲂу҆ме́ршыѧ, всѧ̑ помѧнѝ сп҃се на́шъ.

~Въ горѣ̀, на пꙋтѝ, во гробѣ́хъ, въ пꙋсты́нѧхъ житїѐ ѡ҆ста́вльшыѧ въ вѣ́рѣ, мона́хи же и҆ бѣльцы̀, ю҆́ношы и҆ ста́рцы, со ст҃ы́ми, хрⷭ҇тѐ, вселѝ.

~Ѿ печа́ли и҆ ра́дости прише́дшыѧ нежда́ннѡ, въ вѣ́рѣ а҆́бїе премѣни́вшыѧ житїѐ, во бл҃годе́нствїи пострада́вшыѧ и҆лѝ ѕлоде́нствїи, всѧ̑ ᲂу҆поко́й, сп҃се на́шъ.

~Ꙗ҆̀же ᲂу҆бѝ ме́чь и҆ ко́нь, совосхи́ти гра́дъ, снѣ́гъ и҆ тꙋ́ча ᲂу҆мно́женнаѧ: ꙗ҆̀же ᲂу҆давѝ плі́нѳа, и҆лѝ пе́рсть посы́па, хрⷭ҇тѐ сп҃се на́шъ, ᲂу҆поко́й.

\[Ѯ\] =Сла́ва, трⷪ҇ченъ:= ~Стра́нно ꙗ҆́кѡ є҆ди́но и҆ трѝ, бж҃ество̀, всѐ по є҆ди́номꙋ лицꙋ̀ нераздѣ́льно: ѻ҆ц҃ъ бо, сн҃ъ и҆ дх҃ъ ст҃ы́й є҆́сть покланѧ́емь, ꙗ҆́кѡ є҆ди́нъ бг҃ъ.

\[І\] =Бг҃оро́диченъ:= ~Напра́ви на́съ, дв҃о, мл҃твами твои́ми, ѡ҆бꙋрева́ємыѧ волно́ю грѣха̀ ᲂу҆правлѧ́ющи во сп҃си́тєльнаѧ приста̑нища, гдⷭ҇ороди́тельнице, и҆збавлѧ́ющи ѿ всѧ́кихъ лю́тыхъ.

=Катава́сїа:= ~И҆з̾ горы̀ прїѡсѣне́нныѧ, є҆ди́ныѧ бцⷣы, хотѧ́ща тѧ̀, сло́ве, воплоти́тисѧ, прⷪ҇ро́къ бг҃ови́днѡ ᲂу҆смотрѝ, и҆ со стра́хомъ славосло́вѧше си́лꙋ твою̀.

=Пѣ́снь є҃.=
{{text_align=center}}

=І҆рмо́съ: Оу҆́=тренюетъ дх҃ъ мо́й:

=Оу҆=ме́ршихъ бл҃гоче́стнѡ ѿ вѣ́ка коегѡ́ждо па́мѧть дне́сь творѧ́ще гдⷭ҇и, прилѣ́жнѡ тѝ вопїе́мъ: всѧ̑ ᲂу҆поко́й со ст҃ы́ми твои́ми.

~Ꙗ҆́же прїѧ́лъ є҆сѝ ѿ всѧ́кагѡ ро́да и҆ ро́да, въ царѣ́хъ, во кнѧзе́хъ и҆лѝ мона́шествꙋющихъ правосла̑вныѧ, ще́дре, и҆зба́ви ѿ вѣ́чнагѡ мꙋче́нїѧ.

~Всѣ̑мъ созда̑ннымъ тобо́ю полє́зное вѣ́дый, гдⷭ҇и, и҆̀мже попꙋсти́лъ є҆сѝ внеза́пными паде́жми нежда́ннѡ ᲂу҆мре́ти, и҆зба́ви ѿ мꙋ́ки всѧ́кїѧ, бж҃е на́шъ.

~Ѿ ѻ҆гнѧ̀ при́снѡ палѧ́щагѡ, и҆ ѿ тьмы̀ несвѣти́мыѧ, ѿ скре́жета зꙋ́бнагѡ и҆ че́рвїѧ безконе́чнѡ мꙋ́чащагѡ, и҆ ѿ всѧ́кагѡ мꙋче́нїѧ и҆зба́ви, сп҃се на́шъ, всѧ̑ вѣ́рнѡ ᲂу҆ме́ршыѧ.

\[О\] =Сла́ва, трⷪ҇ченъ:= ~Є҆динопрⷭ҇то́льнаѧ, безнача́льнаѧ, трїѷпоста́снаѧ є҆ди́нице, въ раздѣле́нїи є҆ди́нство и҆ вопроти́въ ли́цємъ є҆стество̀ и҆мꙋ́щаѧ, совокꙋпѝ на́съ во є҆ди́но хотѣ́нїе твои́хъ за́повѣдей.

\[Ѵ\] =Бг҃оро́диченъ:= ~Чтⷭ҇нѣ́йши па́че ѻ҆гнезра́чныхъ серафі̑мъ ꙗ҆ви́ласѧ є҆сѝ, чтⷭ҇аѧ, поро́ждши си̑мъ непристꙋ́пнаго і҆и҃са сп҃са, воплоще́нїемъ ѡ҆божи́вшаго земноро́дныхъ смѣше́нїе.

=Катава́сїа: Оу҆́=тренюетъ дꙋ́хъ мо́й къ тебѣ̀, бж҃е, занѐ свѣ́тъ повелѣ̑нїѧ прише́ствїѧ твоегѡ̀: тѣ́҆́ми ᲂу҆̀бо ѡ҆зарѝ ᲂу҆́мъ на́шъ, влⷣко, и҆ наста́ви на стезю̀ жи́зни.

=Пѣ́снь ѕ҃.=
{{text_align=center}}

=І҆рмо́съ:= ~Содержи́ма мѧ̀:

~Сме́рти болѣ̑зни разрѣши́вый страда́нїемъ твои́мъ, нача́льниче жи́зни бж҃е на́шъ, ᲂу҆со́пшыѧ ѿ вѣ́ка рабы̑ твоѧ̑ ᲂу҆поко́й.

~Ихже ᲂу҆би́ша чарѡ́внаѧ напоє́нїѧ, ѡ҆тра̑вы, кѡ́стнаѧ ᲂу҆давлє́нїѧ, неизглаго́ланными твои́ми сꙋдьба́ми, со ст҃ы́ми, гдⷭ҇и ᲂу҆поко́й.

~Є҆гда̀ сꙋди́ти бꙋ́деши всѧ́чєскимъ, стоѧ́щымъ наги̑мъ и҆ ѿкровє́ннымъ пред̾ лице́мъ твои́мъ: тогда̀, ще́дре, пощадѝ послꙋжи́вшыѧ тѝ вѣ́рнѡ, бж҃е.

~Є҆гда̀ послѣ́днею трꙋбо́ю вострꙋби́тъ тво́й а҆рха́гг҃лъ, въ воскрⷭ҇нїе жи́зни всѣ́хъ: тогда̀, хрⷭ҇тѐ, рабы̑ твоѧ̑ ᲂу҆поко́й.

~Ѿ вѣ́ка ꙗ҆̀же прїѧ́лъ є҆сѝ вѣ̑рныѧ, бж҃е, ве́сь ро́дъ человѣ́ческїй сподо́би, со слꙋжа́щими тебѣ̀, во вѣ́ки сла́вити тѧ̀.

\[Ѳ\] =Сла́ва, трⷪ҇ченъ:= ~Бг҃онача́лїе трист҃о́е, є҆динопрⷭ҇то́льное, ѻ҆́ч҃е, сн҃е со ст҃ы́мъ дх҃омъ, ты̀ є҆сѝ бг҃ъ мо́й, вседержи́тельствомъ твои́мъ содержа́й всѐ.

\[Е\] =Бг҃оро́диченъ:= ~і҆ессе́е пра́ѻтче, взыгра́й: занѐ ѿ ко́рене твоегѡ̀ возсїѧ̀ цвѣ́тъ жи́зни, ѿ чⷭ҇тыѧ ѻ҆трокови́цы хрⷭ҇то́съ бг҃ъ, сп҃са́ѧй мі́ръ.

=Катава́сїа:= ~Содержи́ма мѧ̀ грѣхи̑ мно́гими и҆ припа́дающа щедро́тамъ твои̑мъ, прїимѝ ꙗ҆́кѡ прⷪ҇ро́ка, чл҃вѣколю́бче гдⷭ҇и, и҆ сп҃си́ мѧ.

=Конда́къ, гла́съ и҃:=
{{text_align=center}}

~Со ст҃ы́ми ᲂу҆поко́й, хрⷭ҇тѐ, дꙋ́шы ра̑бъ твои́хъ, и҆дѣ́же нѣ́сть болѣ́знь, ни печа́ль, ни воздыха́нїе, но жи́знь безконе́чнаѧ.

=І҆́косъ:= ~Са́мъ є҆ди́нъ є҆сѝ безсме́ртенъ, сотвори́вый и҆ созда́вый человѣ́ка. земні́и ᲂу҆́бо ѿ землѝ созда́хомсѧ, и҆ въ зе́млю тꙋ́южде по́йдемъ, ꙗ҆́коже повелѣ́лъ є҆сѝ, созда́вый мѧ̀ и҆ рекі́й мѝ: ꙗ҆́кѡ землѧ̀ є҆сѝ, и҆ въ зе́млю ѿи́деши: а҆́може всѝ человѣ́цы по́йдемъ, надгро́бное
рыда́нїе творѧ́ще пѣ́снь: а҆ллилꙋ́їа.

=Сѷнаѯа́рїй пе́рвѣе мине́и: та́же настоѧ́щїй.=
{{text_align=center}}

=Стїхѝ:= ~Не воспомина́й прегрѣше́нїй ᲂу҆ме́ршихъ, сло́ве,

~Бл҃гі̑ѧ твоѧ̑ щедрѡ́ты мє́ртвы не показꙋ́ѧй.

=^В=ъ сі́й де́нь бж҃е́ственнѣйшїи ѻ҆тцы̀ ᲂу҆зако́ниша соверша́ти па́мѧть всѣ́хъ ѿ вѣ́ка бл҃гоче́стнѡ сконча́вшихсѧ человѣ́кѡвъ, вины̀ ра́ди сицевы̀. Поне́же нѣ́цыи безвре́меннꙋю под̾е́млютъ сме́рть мно́гажды въ чꙋжде́й странѣ̀, въ мо́ри же и҆ непрохо́димыхъ гора́хъ, стремни́нахъ же и҆ про́пастехъ, и҆ въ гꙋби́тельныхъ повѣ́трїихъ и҆ гла́дѣхъ и҆ бра́нехъ, ѿ ѻ҆гнѧ̀ и҆ мра́за и҆ ѿ и҆ні̑ѧ всѧ̑кїѧ смє́рти претерпѣ́вшїи: ра́внѡ же и҆ ᲂу҆бо́зїи сꙋ́щїи и҆ неимꙋ́щїи, и҆ ᲂу҆зако́неныхъ ѱалмопѣ́нїй и҆ поминове́нїй не полꙋчи́ша: тогѡ̀ ра́ди человѣколю́бїемъ дви́жими бж҃е́ственнїи ѻ҆тцы̀ па́мѧть си́хъ всѣ́хъ ѻ҆́бщнѡ твори́ти собо́рнѣй цр҃кви ᲂу҆зако́ниша, ѿ сщ҃е́нныхъ а҆пⷭ҇лъ прїе́мше: да и҆ нѣ́кимъ слꙋ́чаемъ ѡ҆со́бнѣ не полꙋчи́вшїи ᲂу҆зако́ненныхъ: ны́нѣ ѻ҆́бщею па́мѧтїю и҆ сі́и помина́ютсѧ: показꙋ́юще, ꙗ҆́кѡ и҆ ра́ди и҆́хъ быва́ємаѧ, вели́кꙋ тѣ̑мъ хода́тайствꙋютъ по́льзꙋ. Сїѧ̀ ᲂу҆́бѡ є҆́сть є҆ди́на вина̀ бж҃їей цр҃кви си́це твори́ти па́мѧть дꙋша́мъ. Втора́ѧ же, поне́же на ᲂу҆́трешнїй де́нь хотѧ́хꙋ положи́ти второ́е хрⷭ҇то́во прише́ствїе: согла́снѡ семꙋ̀ и҆ дꙋша́мъ па́мѧть сотворѧ́ютъ, гдⷭ҇а ꙗ҆́кѡ стра́шнаго и нелицепрїѧ́тнаго сꙋдїю̀ ᲂу҆молѧ́юще, ѡ҆бы́чнꙋю млⷭ҇ть къ ни̑мъ ᲂу҆потреби́ти, и҆ во ѡ҆бѣтова́ннѣмъ наслажде́нїи тѣ́хъ ᲂу҆чини́ти. И҆́накѡ же, ст҃і́и ѻ҆тцы̀, хотѧ́ще въ бꙋ́дꙋщꙋю недѣ́лю и҆зложи́ти а҆да́мово и҆згна́нїе, ꙗ҆́кѡ нѣ́кое ᲂу҆покое́нїе пред̾ꙋмышлѧ́ютъ: занѐ всѧ̑ ꙗ҆́же ѡ҆ на́съ, ко́нчатсѧ настоѧ́щимъ ны́нѣ воспомина́емымъ ᲂу҆покое́нїемъ: да ѿтꙋ́дꙋ ꙗ҆́кѡ и҆з̾ нача́ла на́чнꙋтъ, \[послѣ́днѣйшее бо всѣ́хъ и҆мѣ́ющихъ бы́ти с на́ми, бꙋ́детъ ѿ неподкꙋ́пнагѡ сꙋдїѝ пожи́вшихъ и҆спыта́нїе,\] и҆ да си́ми ᲂу҆страши́вше, къ поста̀ подвигѡ́мъ человѣ́ки сотворѧ́тъ бл҃гоꙋдѡ́бны. Въ сꙋббѡ́тꙋ же при́снѡ дꙋша́мъ па́мѧть твори́мъ, ꙗ҆́кѡ сꙋббѡ́та є҆вре́йски зна́менꙋетъ ᲂу҆покое́нїе. Поне́же ᲂу҆ме́ршїи ѿ жите́йскихъ и҆ про́чихъ всѣ́хъ ᲂу҆поко́ишасѧ, тогѡ̀ ра́ди и҆ въ поко́ищнѣмъ днѝ за ни́хъ мольбы̑ твори́мъ: сїѐ ᲂу҆́бѡ и҆ на всѧ́кꙋ сꙋббѡ́тꙋ ᲂу҆держа́сѧ быва́ти: ны́нѣ же соверша́емъ вселе́нское поминове́нїе, за всѧ́каго молѧ́щесѧ бл҃гочести́ваго. Бж҃е́ственнїи ᲂу҆́бѡ ѻ҆тцы̀, вѣ́дꙋще, ꙗ҆́кѡ за ᲂу҆со́пшихъ быва́ємыѧ па̑мѧти, ми́лѡстыни и҆ слꙋ̑жбы вели́кꙋ тѣ̑мъ подаю́тъ ѡ҆сла́бꙋ и҆ по́льзꙋ: це́ркви заповѣ́дꙋютъ сїѐ твори́ти, и҆ ѡ҆со́бнѣ за є҆ди́наго коего́ждо и҆ ѻ҆́бще за всѣ́хъ, ѿ ст҃ы́хъ а҆пⷭ҇лъ сїѐ прїе́мше, ꙗ҆́кѡ рече́сѧ, ꙗ҆́коже и҆ дїонѵ́сїй а҆реопагі́тъ глаго́летъ.

~ꙗ҆́кѡ по́льзꙋ прино́сѧтъ дꙋша́мъ ѡ҆ ни́хъ быва́ємаѧ: ꙗ҆́вѣ ᲂу҆́бѡ и҆ ѿ и҆́ныхъ мно́гихъ, ра́внѡ же и҆ ѿ по́вѣсти ст҃а́гѡ мака́рїа, и҆́же мимоходѧ̀ на пꙋтѝ ѻ҆брѣ́те сꙋ́хꙋ лби́нꙋ нечести́ва мꙋ́жа є҆́ллина, и҆ вопроша́ше: и҆́мꙋтъ ли когда̀ сꙋ́щїи во а҆́дѣ нѣ́кое чꙋ́вство ᲂу҆тѣше́нїѧ; Та́ѧ же ѿвѣща̀, ре́кши: ꙗ҆́кѡ ті́и мно́гꙋ ѡ҆сла́бꙋ и҆́мꙋтъ, внегда̀ за ᲂу҆со́пшихъ мо́лишисѧ, ѻ҆́тче. Творѧ̀ше бо сїѐ вели́кїй и҆ молѧ́шесѧ бг҃ꙋ, ᲂу҆вѣ́дати жела́ѧ, быва́етъ ли ѿсю́дꙋ нѣ́каѧ по́льза преждеꙋсо́пшымъ. и҆ григо́рїй бесѣ́довникъ мл҃твою царѧ̀ траїа́на сп҃сѐ, а҆́ще и҆ слы́ша ѿ бг҃а, да не мо́литсѧ когда́ ѡ҆ нечести́вѣмъ. Та́кожде и҆ бг҃оме́рзкаго ѳео́фїла ѳеодѡ́ра цари́ца ст҃ы́ми мꙋжмѝ и҆ и҆сповѣ́дники ѿ мꙋче́нїй и҆схитѝ и҆ спасѐ, ꙗ҆́коже повѣствꙋ́етсѧ. Похвалѧ́ютъ же ѡ҆ ᲂу҆со́пшихъ даѧ̑нїѧ ꙗ҆́кѡ бл҃га̑ѧ, и҆ мно́зи ѿ ст҃ы́хъ ѻ҆тє́цъ, глаго́люще и҆́нꙋдѣ: ᲂу҆мы́слимъ ѿше́дшымъ по́льзꙋ, дади́мъ и҆́мъ прили́чное поможе́нїе, сі́есть ми́лѡстыни и҆ приношє́нїѧ: и҆́бо ве́щь сїѧ̀ прино́ситъ си̑мъ вели́кое поспѣше́нїе и҆ наипа́че прибы́токъ и҆ по́льзꙋ: не всꙋ́е бо и҆ не слꙋча́йнѡ сїѐ ᲂу҆зако́нисѧ и҆ бж҃їей цр҃кви ѿ всемꙋ́дрыхъ хрⷭ҇то́выхъ ᲂу҆чени̑къ преда́сѧ, да на стра́шныхъ та́йнахъ па́мѧть твори́тъ свѧще́нникъ ѡ҆ ᲂу҆со́пшихъ въ вѣ́рѣ. И҆ па́ки: въ предсме́ртнѣмъ ᲂу҆чине́нїи твоегѡ̀ достоѧ́нїѧ, въ числѣ̀ наслѣ́дникѡвъ, вмѣ́стѣ съ ча́ды и҆ срѡ́дники твои́ми, да и҆́мать завѣща́нїе твоѐ и҆ и҆́мѧ сꙋдїѝ бг҃а, и҆ да не ѡ҆бездо́литъ па́мѧти ни́щихъ, и҆ а҆́зъ бꙋ́дꙋ си̑мъ спорꙋ́чникъ. И҆ па́ки: а҆́ще во бл҃гоче́стїи сконча́выйсѧ и҆ въ воздꙋ́хъ разложи́сѧ, не ѿрица́йсѧ ма́сла и҆ свѣ́щъ, хрⷭ҇та̀ бг҃а призыва́ѧ, на гро́бѣ возжещѝ: прїѧ̑тна бо сꙋ́ть сїѧ̑ бг҃ꙋ, и҆ мно́гое прино́сѧтъ воздаѧ́нїе. А҆́ще ᲂу҆́бѡ грѣ́шенъ ᲂу҆ме́рый, да разрѣши́ши є҆гѡ̀ прегрѣшє́нїѧ: а҆́ще же пра́веденъ, да мзда́мъ приложе́нїе бꙋ́детъ: а҆́ще же приключи́тсѧ, ꙗ҆́кѡ нѣ́кїй, стра́ненъ и҆ ни́щь сы́й, не и҆́мать ѡ҆ си́хъ пекꙋ́щагѡсѧ: но бг҃ъ, пра́веденъ и҆ чл҃вѣколю́бецъ сы́й, возмѣ́ритъ и҆ ѻ҆́номꙋ за нищетꙋ̀, ꙗ҆́кѡ вѣ́сть, ра́внꙋ ми́лость. И҆́накѡ же, и҆ приносѧ́й за сицєвы́хъ соприча́стникъ мзды быва́етъ, ꙗ҆́кѡ любо́вь ѡ҆ сп҃се́нїи бли́жнѧгѡ показꙋ́ѧй. ꙗ҆́коже и҆но́го помазꙋ́ѧй мѵ́ромъ, са́мъ себѐ пре́жде бл҃гоꙋха́етъ. Не и҆сполнѧ́ющїи ᲂу҆́бо повелѣ́нное и҆ завѣ́ты въ сицевы́хъ сꙋ́дъ всѧ́чески и҆мѣ́ти бꙋ́дꙋтъ. До́ндеже ᲂу҆́бѡ второ́е прїи́детъ хрⷭ҇то́во прише́ствїе, быва́ємаѧ за ᲂу҆со́пшихъ по́льзꙋ и҆́мъ даю́тъ, ꙗ҆́коже бж҃е́ственнїи ѻ҆тцы̀ глаго́лютъ: и҆ наипа́че содѣ́лавшымъ ма̑лаѧ нѣ̑каѧ бл҃га̑ѧ, є҆гда̀ съ живꙋ́щими бѧ́хꙋ сопричте́ни. А҆́ще ᲂу҆́бѡ бж҃е́ственное писа́нїе \[ꙗ҆́кѡже потре́бно є҆́сть\] и҆ глаго́летъ нѣ̑каѧ ко вразꙋмле́нїю мно́гихъ, но бж҃їе человѣколю́бїе мно́жайше побѣжда́етъ. А҆́ще бо ра́вный вѣ́съ ѡ҆брѧ́щетсѧ до́брыхъ и҆ гнꙋ́сныхъ, побѣжда́етъ чл҃вѣколю́бїе. А҆́ще же ѕлы́хъ мѣ́рило и҆ тѧгча́йше бꙋ́детъ ма́лымъ чи́мъ, преѡдолѣва́етъ па́ки превосходѧ́щаѧ бл҃гость.

~Вѣ́домо же бꙋ́ди, ꙗ҆́кѡ позна́ютъ та́мѡ дрꙋ́гъ дрꙋ́га всѝ, и҆́хже зна́ютъ и҆ и҆́хже никогда́же ви́дѣша, \[ꙗ҆́коже бж҃е́ственный глаго́летъ златоꙋ́стый, ѿ при́тчи ѡ҆ бога́томъ и҆ ла́зарѣ сїѐ показꙋ́ѧ\], ѻ҆ба́че не тѣле́снымъ нѣ́кимъ ѡ҆́бразомъ: \[во є҆ди́нѣмъ бо во́зрастѣ бꙋ́дꙋтъ всѝ, не сохра́ньше при́знакѡвъ приро́дныхъ:\] позна́ютъ же прозри́тельнымъ ѻ҆́комъ дꙋше́внымъ, ꙗ҆́кѡ и҆ ст҃і́и ѻ҆тцы̀ и҆́ндѣ глаго́лютъ: ꙗ҆́кѡ да́же и҆ до ѻ҆́бщагѡ воскресе́нїѧ, даде́сѧ ст҃ы̑мъ дрꙋ́гъ дрꙋ́га познава́ти и҆ свесели́тисѧ: грѣ́шнїи же и҆ сегѡ̀ лиши́шасѧ. Ст҃ы̑мъ же мꙋ́ченикѡмъ даде́сѧ назира́ти, и҆ ꙗ҆̀же мы̀ твори́мъ, и҆ посѣща́ти. Тогда́ же дрꙋ́гъ дрꙋ́га всѝ позна́ютъ, є҆гда̀ и҆ сокровє́ннаѧ всѣ́хъ ꙗ҆вѧ́тсѧ. Вѣ́домо же бꙋ́ди, ꙗ҆́кѡ ны́нѣ въ нѣ́кихъ мѣ́стѣхъ ѿлꙋче́нныхъ дꙋ́шы ст҃ы́хъ пребыва́ютъ, и҆ грѣ́шныхъ па́ки ѡ҆со́бь: ѻ҆́вїи ᲂу҆пова́нїемъ ра́дꙋющесѧ, ѻ҆́вїи же ѕлы́хъ ча́ѧнїемъ печа́лꙋющесѧ. Є҆щѐ бо не прїѧ́ша ст҃і́и ѡ҆бѣтова́нїѧ бл҃ги́хъ, ꙗ҆́коже глаго́летъ бж҃е́ственный а҆пⷭ҇лъ, бг҃ꙋ лꙋ́чшее что̀ ѡ҆ на́съ предзрѣ́вшꙋ, да не без̾ на́съ соверше́нство прїи́мꙋтъ \(Є҆вр. а҃і: м҃\).

~Подоба́етъ же вѣ́дати, ꙗ҆́кѡ въ прѡ́пасти впа́дающїи, и҆ во ѻ҆́гнь, и҆ въ мо́ре, и҆ глаго́лємыѧ па̑гꙋбы, и҆ стꙋ́дєни и҆ гла́дъ, сїѐ стра́ждꙋтъ не по слꙋ́чаю и҆ не без̾ бж҃їѧ повелѣ́нїѧ: сїѧ̑ бо сꙋ́ть бж҃їѧ сꙋдьбы̑, и҆́хже ѻ҆́ва быва́ютъ по бл҃говоле́нїю, ѻ҆́ва же по попꙋще́нїю: дрꙋга̑ѧ же быва́ютъ и҆ ᲂу҆вѣ́домле́нїѧ ра́ди и҆ преще́нїѧ, и҆ ᲂу҆цѣломꙋдре́нїѧ и҆ны́хъ. И҆ предзна́тельнымъ ᲂу҆́бѡ ра́зꙋмомъ бг҃ъ вѣ́сть всѧ̑ и҆ зна́етъ, и҆ во́лею є҆гѡ̀ всѧ̑ быва́ютъ, ꙗ҆́коже и҆ ѡ҆ пти́цахъ глаго́летъ ст҃о́е є҆ѵⷢ҇лїе. Ѻ҆ба́че не та́кѡ сїѐ до́лжно є҆́сть разꙋмѣ́ти, ꙗ҆́кѡ бг҃ъ є҆ди́нымъ свои́мъ всемогꙋ́щимъ и҆ неизслѣ́димымъ хотѣ́нїемъ ѡ҆предѣлѧ́етъ глаго́лемꙋю сꙋдьбꙋ̀ человѣ́ка и ничи́мже мо́жетъ человѣ́къ таковы́ѧ сꙋдьбы̀ ѿврати́ти и҆лѝ и҆збѣ́гнꙋти: но ѻ҆́вомꙋ ᲂу҆́бѡ ᲂу҆дави́тисѧ, ѻ҆́вомꙋ же про́стѡ ᲂу҆мре́ти, и҆ ѻ҆́вомꙋ ᲂу҆́бѡ ста́рꙋ, ѻ҆́вомꙋ же мла́дꙋ ѡ҆предѣле́но є҆́сть. Та́кѡ бо мꙋ́дрствꙋютъ нѣ́цыи, не разꙋмѣва́юще про́мысла бж҃їѧ. Бж҃е́ственнїи же ѻ҆тцы̀, сло́вꙋ бж҃їю послѣ́дꙋюще, наꙋчи́ша на́съ, ꙗ҆́кѡ ѡ҆предѣлѧ́етъ ᲂу҆́бѡ бг҃ъ сꙋдбꙋ̀ человѣ́ка, ѻ҆ба́че твори́тъ сїѐ, поели́кꙋ, ꙗ҆́кѡ всѧ̑ вѣ́дый, ѿ вѣ́ка зна́етъ жи́тельство є҆ди́нагѡ коегѡ҆ждо на́съ и соѡбра́знѡ семꙋ́ жи́тельствꙋ ѡпредѣлѧ́етъ и҆ вре́мѧ, и҆ ѡ҆́бразъ сме́рти, сокраща́етъ жи́знь и҆лѝ прибавлѧ́етъ, всѧ̑ къ по́льзѣ ᲂу҆строѧ́ѧ. Глаго́летъ бо а҆пⷭ҇лъ къ корі́нѳѧнѡмъ пишѧ̀: занѐ недосто́йнѣ причаща́етесѧ, сегѡ̀ ра́ди въ ва́съ мно́зи не́мощни и҆ недꙋ́жливи, и҆ спѧ́тъ дово́льни \(а҃ Корі́нѳ. а҃і: л҃\) си́рѣчь, ᲂу҆мира́ютъ мно́зи. И҆ дв҃дъ глаго́летъ: не возведѝ менѐ въ преполове́нїе дне́й мои́хъ \(ѱал. р҃а: к҃є\), и҆ пѧ̑ди положи́лъ є҆сѝ дни̑ моѧ̑ \(ѱал. л҃и: ѕ҃\). И҆ соломѡ́нъ: сы́не, чтѝ ѻ҆тца̀ твоего̀, ꙗ҆́кѡ да бꙋ́деши многолѣ́тенъ. И҆ па́ки: да не ᲂу҆́мреши не во вре́мѧ твоѐ \(Є҆ккл. з҃: и҃і\). И҆ во і҆́ѡвѣ, ко є҆лїфа́зꙋ бг҃ъ глаго́летъ: потреби́лъ бы́хъ ᲂу҆́бѡ ва́съ, а҆́ще бы не і҆́ѡва ра́ди раба̀ моего̀ \(І҆́ѡв. м҃в: и҃\). А҆́ще же ѿ вѣ́ка сꙋдьба̀ человѣ́кꙋ ѡ҆предѣлѝсѧ, ничто́же тогда̀ до́брое житїѐ по́льзꙋетъ, нижѐ ѕло́е вреди́ти мо́жетъ. А҆́ще напредъ ѡ҆предѣлє́на сꙋ́ть всѧ̑, чесѡ̀ ра́ди и҆ бг҃ꙋ мо́лимсѧ и҆ по́мощи и҆лѝ и҆збавле́нїѧ ѿ негѡ̀ про́симъ, чесѡ̀ ра́ди и҆ враче́й призыва́емъ: Но премѣнѧ́етъ бг҃ъ пра́ведный сво́й сꙋ́дъ человѣ́ческагѡ ра́ди раска́ѧнїѧ и҆ належа́щꙋю па́гꙋбꙋ
ѿвраща́етъ.

~За сїю̀ винꙋ̀ дꙋша́мъ па́мѧть твори́мъ: ꙗ҆̀же въ првⷣныхъ твои́хъ селе́нїихъ ᲂу҆чинѝ, влⷣко хрⷭ҇тѐ, и҆ поми́лꙋй на́съ, ꙗ҆́кѡ є҆ди́нъ безсме́ртенъ. а҆ми́нь.

=Пѣ́снь з҃.=
{{text_align=center}}

=І҆рмо́съ:= ~Въ нача́лѣ зе́млю ѡ҆снова́вый:

~Бл҃гоче́стнѡ ѿ вѣ́ка преста́вльшихсѧ па́мѧть творѧ́ще, вопїе́мъ: бл҃гослове́нъ є҆сѝ во вѣ́ки, гдⷭ҇и бж҃е ѻ҆тє́цъ на́шихъ.

~Внеза́пꙋ бл҃гоче́стнѡ ᲂу҆ме́ршыѧ, и҆ ѿ верже́нїѧ всѧ́ческагѡ па́дшагѡ, ѿ дре́ва, желѣ́за, всѧ́кагѡ ка́мене, ᲂу҆поко́й, бж҃е, ᲂу҆со́пшыѧ вѣ̑рныѧ.

~Въ стра́шное твоѐ прише́ствїе, ще́дре, ѡ҆деснꙋ́ю со ѻ҆вца́ми твои́ми поста́ви правосла́внѡ тѝ въ жи́зни послꙋжи́вшыѧ, хрⷭ҇тѐ, и҆ преста́вльшыѧсѧ къ тебѣ̀.

~Въ ли́цѣ и҆збра́нныхъ твои́хъ, хрⷭ҇тѐ, вчинѝ твоѧ̑ рабы̑, да вопїю́тъ тебѣ̀: бл҃гослове́нъ є҆сѝ во вѣ́ки, гдⷭ҇и, бж҃е ѻ҆тє́цъ на́шихъ.

~Ѿ землѝ пе́рсть содѣ́ѧвый, пло́ть дх҃омъ ѡ҆животвори́вый, сп҃се ще́дрый, ꙗ҆́же прїѧ́лъ є҆сѝ, ᲂу҆поко́й, бж҃е, въ нестарѣ́ющей жи́зни.

\[О\] =Сла́ва, трⷪ҇ченъ:= ~Ꙗ҆́коже въ трїѐхъ со́лнцѣхъ во є҆ди́нѣмъ же свѣ́та срастворе́нїи, бж҃ество̀ да воспое́тсѧ, ѻ҆ц҃ъ, и҆ сн҃ъ и҆ бж҃е́ственный дх҃ъ, є҆ди́нъ є҆стество́мъ, но трѝ ѵ҆поста́сьми.

\[Д\] =Бг҃оро́диченъ:= ~Дв҃дское согла́снѡ воспѣва́емъ тѝ пѣ́нїе, го́рꙋ тѧ̀ бж҃їю нарица́юще, дв҃о, въ не́йже всели́всѧ пло́тїю сло́во, ѡ҆бг҃отворѝ на́съ дх҃о́внѡ въ себѣ̀.

=Катава́сїѧ:= ~Въ нача́лѣ зе́млю ѡ҆снова́вый, и҆ нб҃са̀ сло́вомъ ᲂу҆тверди́вый, бл҃гослове́нъ є҆сѝ во вѣ́ки, гдⷭ҇и бж҃е ѻ҆тє́цъ на́шихъ.

=Пѣ́снь и҃.=
{{text_align=center}}

=І҆рмо́съ:= ~На горѣ̀ ст҃ѣ́й просла́вльшасѧ:

~Сокрꙋши́вый пе́рвѣе сѣ́нь сме́ртнꙋю, возсїѧ́въ ꙗ҆́кѡ со́лнце и҆з̾ гро́ба, сы́ны воскрⷭ҇нїѧ твоегѡ̀ сотворѝ, гдⷭ҇и сла́вы, всѧ̑ ᲂу҆ме́ршыѧ въ вѣ́рѣ, во вѣ́ки.

~Безвѣ́стныхъ и҆ сокрове́нныхъ свѣ́дѣтелю, є҆гда̀ и҆́маши ѿкры́ти дѣла̀ тьмы̀ и҆ совѣ́ты серде́цъ на́шихъ, тогда̀ не и҆стѧжѝ сло́ва со всѣ́ми вѣ́рою ᲂу҆со́пшими.

~Є҆гда̀ и҆́маши сѣ́сти на прⷭ҇то́лѣ, и҆ повели́ши на сꙋ́дъ предста́ти, сѡ́браннымъ трꙋбо́ю ѿ конє́цъ землѝ: тогда̀ пощадѝ всѣ́хъ, хрⷭ҇тѐ, ꙗ҆́кѡ млⷭ҇тивый.

=Оу҆=ме́ршымъ внеза́пꙋ ѿ слꙋ́чаєвъ, ѿ кли́ча же ѕѣ́льнагѡ, и҆ ско́рагѡ тече́нїѧ, заꙋше́нїѧ, ᲂу҆давле́нїѧ и҆ лѧга́нїѧ, гдⷭ҇и сла́вы, въ вѣ́рѣ ᲂу҆со́пшымъ ѡ҆сла́би во вѣ́ки.

=Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.=

\[Ѡ\] ~Ꙗ҆́кѡ є҆ди́ницꙋ сꙋщество́мъ пою́ тѧ, ꙗ҆́кѡ трⷪ҇цꙋ ли́цы тѧ̀ чтꙋ̀: ѻ҆́ч҃е, и҆ сн҃е, и҆ дш҃е прест҃ы́й, безнача́льнꙋю держа́вꙋ твоегѡ̀ црⷭ҇твїѧ сла́влю во вѣ́ки.

\[Р\] =Бг҃оро́диченъ:= ~Стрꙋѝ живы́ѧ и҆сто́чникъ запечатлѣ́нный показа́ласѧ є҆си,̀ бцⷣе дв҃о: без̾ мꙋ́жа бо гдⷭ҇а ро́ждши, водо́ю безсме́ртїѧ вѣ̑рныѧ напаѧ́ши во вѣ́ки.

=Хва́лимъ, бл҃гослови́мъ:=

=Катава́сїѧ:= ~На горѣ̀ ст҃ѣ́й просла́вльшасѧ, и҆ въ кꙋпинѣ̀ та́йнꙋ приснодв҃ы ѻ҆гне́мъ мѡѷсе́ови ꙗ҆́вльшаго, гдⷭ҇а по́йте и҆ превозноси́те во всѧ̑ вѣ́ки.

=Пѣ́снь ѳ҃.=
{{text_align=center}}

=І҆рмо́съ:= ~Проѧвле́нное на горѣ̀ законополо́жникꙋ:

~И҆дѣ́же є҆́сть веселѧ́щихсѧ жили́ще ст҃ы́хъ твои́хъ, гдⷭ҇и, всѧ̑ ѿ вѣ́ка въ вѣ́рѣ и҆ наде́ждѣ ᲂу҆со́пшыѧ ра́доватисѧ сподо́би.

=Оу҆=ме́ршыѧ бж҃їимъ преще́нїемъ, ѿ сме́ртныхъ громѡ́въ всѧ́кихъ съ нб҃сѐ и҆знесе́нныхъ, ѿ землѝ разсѣ́дшїѧсѧ, ѿ мо́рѧ возшꙋмѣ́вша, всѧ̑ вѣ̑рныѧ, хрⷭ҇тѐ, ᲂу҆поко́й.

~Всѧ́кїй во́зрастъ, ста́рцы и҆ ю҆́ныѧ, ѻ҆́троки и҆ дѣ́ти, младе́нцы и҆ ссꙋ́щыѧ млеко̀, мꙋ́жеское є҆стество̀ и҆ же́нское, ᲂу҆поко́й, бж҃е, ꙗ҆̀же прїѧ́лъ є҆сѝ вѣ̑рныѧ.

~Ѿ ꙗ҆дови́тыхъ ᲂу҆грызе́нїй ᲂу҆ме́ршыѧ, ѿ поглоще́нїѧ ѕмїє́въ, ѿ попра́нїѧ ко́ней, и҆ ѿ ᲂу҆давле́нїѧ, и҆ повѣ́шенїѧ ѿ бли́жнѧгѡ, вѣ́рою тѝ послꙋжи́вшыѧ ᲂу҆поко́й.

~Коего́ждо по и҆́мени въ вѣ́рѣ ᲂу҆ме́ршыѧ, ѿ вѣ́ка и҆ ѿ ро́да родѡ́въ, неѡсꙋжде́ннѡ предста́ти тебѣ̀, сло́ве, въ прише́ствїи твое́мъ сподо́би.

\[О\] =Сла́ва, трⷪ҇ченъ:= ~Є҆ди́ный въ трⷪ҇цѣ бж҃е, сла́ва тебѣ̀ непреста́ннѡ: а҆́ще бо и҆ бг҃ъ кі́йждо, но є҆ди́нъ є҆стество́мъ є҆́сть, ѻ҆ц҃ъ, и҆ сн҃ъ, и҆ дх҃ъ, трисвѣ́тлыми сво́йствы.

\[Ѵ\] =Бг҃оро́диченъ:= ~Па́че ᲂу҆ма̀ ржⷭ҇тво̀ твоѐ: ражда́еши бо пре́жде сꙋ́щаго, и҆ несказа́ннѡ млеко́мъ пита́еши пищеда́вца мі́рꙋ: держи́ши же содержа́щаго всѧ̑, хрⷭ҇та̀ є҆ди́наго и҆зба́вителѧ на́шего всенепоро́чнаѧ.

=Катава́сїа:= ~Проѧвле́нное на горѣ̀ законополо́жникꙋ во ѻ҆гнѝ и҆ кꙋпинѣ̀ ржⷭ҇тво̀ приснодв҃ы, въ на́ше вѣ́рныхъ сп҃се́нїе, пѣ́сньми немо́лчными велича́емъ.

=Є҆ѯапостїла́рїй.=
{{text_align=center}}

=Подо́бенъ:= ~Нб҃о ѕвѣзда́ми:
{{text_align=center}}

~Живы́ми и҆ ме́ртвыми ѡ҆блада́ѧй ꙗ҆́кѡ бг҃ъ, ᲂу҆поко́й твоѧ̑ рабы̑ въ селе́нїихъ и҆збра́нныхъ: а҆́ще бо и҆ согрѣши́ша, сп҃се, но не ѿстꙋпи́ша ѿ тебѐ.

=Дрꙋгі́й, Сла́ва:=
{{text_align=center}}

=Подо́бенъ:= ~Жєны̀, ᲂу҆слы́шите:
{{text_align=center}}

=Оу҆=поко́й, гдⷭ҇и, рабы̑ твоѧ̑ во странѣ̀ живы́хъ, ѿѻнꙋ́дꙋже ѿбѣжѐ болѣ́знь, печа́ль вкꙋ́пѣ и҆ воздыха́нїе: ѡ҆чи́сти ꙗ҆́кѡ чл҃вѣколю́бецъ, ꙗ҆́же въ житїѝ согрѣши́ша: є҆ди́нъ бо безгрѣ́шенъ є҆сѝ и҆ млⷭ҇тивъ, ме́ртвыхъ и҆ живы́хъ влⷣка.

=Бг҃оро́диченъ:= ~Мр҃і́е бг҃оневѣ́сто, хрⷭ҇та̀ непреста́ннѡ молѝ ѡ҆ на́съ рабѣ́хъ твои́хъ, съ бг҃оглаго́ливыми прⷪ҇рѡ́ки, и҆ мч҃нкъ собѡ́ры, і҆ера̑рхи же и҆ прпⷣбными, и҆ всѣ́ми првⷣными, да бꙋ́демъ снаслѣ̑дницы нбⷭ҇нагѡ црⷭ҇твїѧ.

=На хвали́техъ стїхи̑ры, на д҃, гла́съ и҃.=
{{text_align=center}}

=Подо́бенъ:= ~Во є҆де́мѣ ра́й:
{{text_align=center}}

~Прїиди́те пре́жде конца̀, всѝ бра́тїе, пе́рсть на́шꙋ ви́дѧще и҆ є҆стества̀ на́шегѡ немощно́е и҆ хꙋ́дость на́шꙋ, и҆ коне́цъ ᲂу҆́зримъ, и҆ ѻ҆҆́рганы сосꙋ́да пло́тскагѡ, и҆ ꙗ҆́кѡ пра́хъ человѣ́къ, снѣ́дь че́рвїємъ и҆ тлѣ́нїе: ꙗ҆́кѡ сꙋ́хи кѡ́сти на́шѧ, всѧ́кѡ не и҆мꙋ́щыѧ дыха́нїѧ. во гро́бы вни́кнемъ: гдѣ̀ сла́ва; гдѣ̀ добро́та зра́ка; гдѣ̀ бл҃гоглаго́ливый ѧ҆зы́къ; гдѣ̀ брѡ́вь; и҆лѝ гдѣ̀ ѻ҆́ко; всѧ̑ пра́хъ и҆ сѣ́нь. тѣ́мже пощадѝ, сп҃се, всѣ́хъ на́съ.

~Что̀ прельща́етсѧ человѣ́къ хвалѧ́сѧ; что̀ всꙋ́е мѧте́тсѧ, и҆ са́мъ бре́нїе вско́рѣ; что̀ не помышлѧ́етъ пе́рсть, ꙗ҆́кѡ пра́хъ є҆́сть є҆ѧ̀ смѣше́нїе, и҆ гно́ѧ и҆ тлѣ́нїѧ ѿложе́нїе; а҆́ще ᲂу҆́бѡ бре́нїе є҆смы̀ человѣ́цы, что̀ прилѣпи́хомсѧ землѝ; и҆ а҆́ще хрⷭ҇тꙋ̀ є҆смы̀ сро́дни, что̀ не притека́емъ къ немꙋ̀; ѿве́ргше ᲂу҆́бо привре́меннꙋю и҆ текꙋ́щꙋю жи́знь, всѝ жи́зни нетлѣ́ннѣй послѣ́дꙋимъ, ꙗ҆́же є҆́сть хрⷭ҇то́съ, просвѣще́нїе дꙋ́шъ на́шихъ.

~Рꙋко́ю твое́ю созда́вый а҆да́ма, и҆ поста́вивый предѣ́лъ нетлѣ́нїѧ и҆ ме́ртвости, сп҃се, и҆ жи́зни во бл҃года́ти, ѿ тлѣ́нїѧ же свободи́вый, и҆ къ пе́рвѣй преложи́вый жи́зни, са́мъ рабы̑ твоѧ̑, влⷣко, ꙗ҆̀же прїѧ́лъ є҆сѝ ѿ на́съ, съ првⷣными и҆ въ ли́цѣ и҆збра́нныхъ ᲂу҆поко́й: и҆ си́хъ и҆мена̀ написа́въ въ кни́зѣ живо́тнѣй, и҆ воскр҃си́въ во гла́сѣ а҆рха́гг҃ловѣ и҆ трꙋбы̀ шꙋ́мѣ, сподо́би ѧ҆̀ нбⷭ҇нагѡ црⷭ҇твїѧ твоегѡ̀.

~Хрⷭ҇то́съ воскр҃се, разрѣши́въ ᲂу҆́зы а҆да́ма первозда́ннагѡ, и҆ а҆́довꙋ разрꙋши́въ крѣ́пость. дерза́йте, всѝ ме́ртвїи: ᲂу҆мертви́сѧ сме́рть, плѣне́нъ бы́сть и҆ а҆́дъ съ не́ю, и҆ хрⷭ҇то́съ воцр҃и́сѧ, распны́йсѧ и҆ воскр҃сы́й. то́й на́мъ дарова̀ нетлѣ́нїе пло́ти, то́й воздвиза́етъ на́съ, и҆ да́рꙋетъ воскрⷭ҇нїе на́мъ, и҆ сла́вы ѻ҆́ныѧ съ весе́лїемъ всѧ̑ сподоблѧ́етъ, въ вѣ́рѣ непрекло́ннѣй вѣ́ровавшыѧ те́плѣ въ него̀.

=Сла́ва, гла́съ в҃:=
{{text_align=center}}

=Ме́ртвенъ:= ~Ꙗ҆́кѡ цвѣ́тъ ᲂу҆вѧда́етъ, и҆ ꙗ҆́кѡ сѣ́нь ми́мѡ грѧде́тъ, и҆ разрꙋша́етсѧ всѧ́кїй человѣ́къ. па́ки же гласѧ́щей трꙋбѣ̀, ме́ртвїи всѝ ꙗ҆́кѡ въ трꙋ́сѣ воста́нꙋтъ ко твоемꙋ̀ срѣ́тенїю, хрⷭ҇тѐ бж҃е: тогда̀, влⷣко, дꙋ́хи ра̑бъ твои́хъ, ꙗ҆̀же преста́вилъ є҆сѝ ѿ на́съ, во ст҃ы́хъ твои́хъ селе́нїихъ ᲂу҆чинѝ при́снѡ.

=И҆ ны́нѣ, бг҃оро́диченъ:= ~Ра́дꙋйсѧ, мр҃і́е бцⷣе, хра́ме неразрꙋши́мый, па́че же ст҃ы́й, ꙗ҆́коже вопїе́тъ прⷪ҇ро́къ, ст҃ъ хра́мъ тво́й, ди́венъ въ пра́вдѣ.

=На стїхо́внѣ подо́бны стїхѝ, ѳеофа́на, ѻ҆смогла́сника по гла́сꙋ.=
{{text_align=center}}

=Сла́ва, гла́съ ѕ҃, \[Дамаски́ново:\]=
{{text_align=center}}

~Болѣ́знь а҆да́мꙋ бы́сть дре́ва вкꙋше́нїе дре́вле во є҆де́мѣ, є҆гда̀ ѕмі́й ꙗ҆́дъ и҆зблева̀: тѣ́мъ бо вни́де сме́рть всеро́днаѧ, снѣда́ющаѧ человѣ́ка. но прише́дъ влⷣка низложѝ ѕмі́ѧ, и҆ ᲂу҆покое́нїе на́мъ дарова̀. къ немꙋ̀ ᲂу҆̀бо возопїи́мъ: пощадѝ, сп҃се, и҆ ꙗ҆̀же прїѧ́лъ є҆сѝ со и҆збра́нными твои́ми ᲂу҆поко́й.

=И҆ ны́нѣ, бг҃оро́диченъ, гла́съ то́йже:=
{{text_align=center}}

~Ты̀ є҆сѝ бг҃ъ на́шъ, всѧ̑ въ мꙋ́дрости содѣва́ѧй и҆ соверша́ѧй. прⷪ҇ро́ки посла́лъ є҆сѝ, хрⷭ҇тѐ, прорещѝ твоѐ прише́ствїе, и҆ а҆пⷭ҇лы, проповѣ́дати твоѧ̑ вели̑чїѧ: и҆ ѻ҆́вїи ᲂу҆́бѡ прореко́ша прише́ствїе твоѐ, ѻ҆́вїи же креще́нїемъ просвѣти́ша ꙗ҆зы́ки: мꙋ́чєницы же пострада́вше, прїѧ́ша ꙗ҆̀же жела́хꙋ. и҆ мо́литъ тѧ̀ ли́къ ѻ҆бои́хъ, съ ро́ждшею тѧ̀: ᲂу҆поко́й, бж҃е, дꙋ́шы, ꙗ҆̀же прїѧ́лъ є҆сѝ. сподо́би и҆ на́съ црⷭ҇твїѧ твоегѡ̀, крⷭ҇тъ претерпѣ́вый на́съ ра́ди ѡ҆сꙋжде́нныхъ, и҆зба́вителю на́шъ и҆ бж҃е.

~Бл҃го є҆́сть и҆сповѣ́датисѧ: =Трист҃о́е,= =тропа́рь:= ~Глꙋбино́ю мꙋ́дрости: =Сла́ва, и҆ ны́нѣ:= ~Тебѐ и҆ стѣ́нꙋ:

=Присовокꙋплѧ́емъ же и҆ пе́рвый ча́съ. И҆ ѿпꙋ́стъ.=
{{text_align=center}}

=+На лїтꙋргі́и+ и҆з̾ѡбрази́тєльнаѧ: и҆ ѿ канѡ́на трїѡ́ди, пѣ́снь г҃ и҆ ѕ҃. Прокі́менъ а҆пⷭ҇ла, гла́съ ѕ҃:= ~Дꙋ́шы и҆́хъ во бл҃ги́хъ водворѧ́тсѧ. =Сті́хъ:= ~Къ тебѣ̀, гдⷭ҇и, воздвиго́хъ дꙋ́шꙋ мою̀: =А҆пⷭ҇лъ къ корі́нѳѧнѡмъ, зача́ло рм҃ѕ: дрꙋгі́й за ᲂу҆поко́й, къ солꙋ́нѧнѡмъ, зача́ло с҃ѻ, А҆ллилꙋ́їа, гла́съ ѕ҃:= ~Бл҃же́ни, ꙗ҆̀же и҆збра́лъ и҆ прїѧ́лъ є҆сѝ, гдⷭ҇и. =Сті́хъ:= ~И҆ па́мѧть и҆́хъ въ ро́дъ и҆ ро́дъ. =Є҆ѵⷢ҇лїе ѿ лꙋкѝ, зача́ло р҃є: дрꙋго́е ᲂу҆со́пшымъ, ѿ і҆ѡа́нна, зача́ло ѕ҃і. Кїнѡні́къ:= ~Бл҃же́ни, ꙗ҆̀же и҆збра́лъ и҆ прїѧ́лъ є҆сѝ, гдⷭ҇и, и҆ па́мѧть и҆́хъ въ ро́дъ и҆ ро́дъ.

=Вѣ́дати же подоба́етъ, ꙗ҆́кѡ сїѐ послѣ́дованїе быва́етъ непремѣ́ннѡ и҆ въ сꙋббѡ́тꙋ пред̾ ст҃о́ю пѧтдесѧ́тницею.=

![Image3](Pictures/10000000000001C30000010206C6B0DDE4E252AA.png)

![Image4](Pictures/100000000000036E0000008CB9A006E5B555867B.png)

=Недѣ́лѧ мѧсопꙋ́стнаѧ=
{{text_align=center}}

=Въ сꙋббѡ́тꙋ ве́чера,=
{{text_align=center}}

=на +вече́рни+, по предначина́тельнѣмъ ѱалмѣ̀ ѡ҆бы́чное стїхосло́вїе.=
{{text_align=center}}

=На Гдⷭ҇и воззва́хъ, поста́вимъ стїхѡ́въ і҃. И҆ пое́мъ ѻ҆смогла́сника стїхи̑ры воскрⷭ҇ны г҃, и҆ а҆натѡ́лїевы г҃: и҆ трїѡ́ди днѐ подѡ́бны д҃.=
{{text_align=center}}

=Гла́съ ѕ҃.=
{{text_align=center}}

=Подо́бенъ:= ~Всю̀ ѿложи́вше:
{{text_align=center}}

~Є҆гда̀ прїи́деши сꙋ́дъ првⷣный сотвори́ти, сꙋдїѐ првⷣнѣйшїй, на прⷭ҇то́лѣ сла́вы твоеѧ̀ сѣдѧ́й, рѣка̀ ѻ҆́гненнаѧ пред̾ твои́мъ сꙋди́лищемъ всѣ́хъ ᲂу҆жаса́ющи потече́тъ, предстоѧ́щымъ тебѣ̀ нбⷭ҇нымъ си́ламъ, человѣ́кѡмъ же сꙋди̑мымъ во стра́сѣ, ꙗ҆́коже кі́йждо содѣ́ла: тогда̀ на́съ пощадѝ, хрⷭ҇тѐ, и҆ ча́сти сп҃са́емыхъ сподо́би, ꙗ҆́кѡ бл҃госе́рдъ, вѣ́рою мо́лимъ тѧ̀.

~Кни̑ги разгнꙋ́тсѧ, ꙗ҆влє́на бꙋ́дꙋтъ дѣѧ̑нїѧ человѣ́кѡвъ, пред̾ нестерпи́мымъ сꙋди́лищемъ: возшꙋми́тъ же ю҆до́ль всѧ̀ стра́шнымъ скрежета́нїемъ пла́ча, ви́дѧщи всѧ̑ согрѣши́вшыѧ, въ вѣ́чнꙋющыѧ мꙋ́ки сꙋдо́мъ твои́мъ пра́веднымъ ѿсыла́ємы, и҆ всꙋ́е пла́чꙋщѧ, ще́дре. тѣ́мже мо́лимъ тѧ̀, бл҃же: пощадѝ на́съ пою́щихъ тѧ̀, є҆ди́не многомлⷭ҇тиве.

~Возгласѧ́тъ трꙋбы̑, и҆ и҆стоща́тсѧ гро́би, и҆ воскрⷭ҇нетъ человѣ́ческое всѐ є҆стество̀ трепе́щѧ. дѡ́браѧ содѣ́ѧвшїи ра́дꙋютсѧ въ ра́дости, ча́юще мздꙋ̀ воспрїѧ́ти: согрѣши́вшїи же трепе́щꙋтъ, лю́тѣ рыда́юще, въ мꙋ́кꙋ посыла́еми, и҆ ѿ и҆збра́нныхъ разлꙋча́еми. гдⷭ҇и сла́вы, ᲂу҆ще́дри на́съ ꙗ҆́кѡ бл҃гі́й, и҆ сподо́би ча́сти возлюби́вшихъ тѧ̀.

~Пла́чꙋ и҆ рыда́ю, є҆гда̀ въ чꙋ́вство прїимꙋ̀ ѻ҆́гнь вѣ́чный, тьмꙋ̀ кромѣ́шнюю и҆ та́ртаръ, лю́тый че́рвь, скре́жетъ же па́ки зꙋбѡ́мъ и҆ непреста́ннꙋю болѣ́знь, и҆мꙋ́щꙋ бы́ти без̾ мѣ́ры согрѣши́вшымъ и҆ тебѐ пребл҃га́го нра́вомъ лꙋка́вымъ прогнѣ́вавшымъ, ѿ ни́хже є҆ди́нъ и҆ пе́рвый є҆́смь а҆́зъ ѡ҆каѧ́нный. но, сꙋдїѐ, млⷭ҇тїю твое́ю сп҃си́ мѧ, ꙗ҆́кѡ бл҃гоꙋсе́рдъ.

=Сла́ва, гла́съ и҃:=
{{text_align=center}}

~Є҆гда̀ поста́вѧтсѧ престо́ли и҆ ѿве́рзꙋтсѧ кни̑ги, и҆ бг҃ъ на сꙋдѣ̀ сѧ́детъ, ѽ кі́й стра́хъ тогда̀, а҆́гг҃лѡмъ предстоѧ́щымъ во стра́сѣ, и҆ рѣцѣ̀ ѻ҆́гненнѣй текꙋ́щей! что̀ сотвори́мъ тогда̀, во мно́гихъ грѣсѣ́хъ пови́ннїи человѣ́цы; є҆гда́ же ᲂу҆слы́шимъ є҆го̀, призыва́юща бл҃гословє́нныѧ ѻ҆ц҃а̀ въ црⷭ҇тво, грѣ̑шныѧ же ѿсыла́юща въ мꙋ́кꙋ: кто̀ потерпи́тъ стра́шнагѡ ѻ҆́нагѡ и҆зрече́нїѧ; но, є҆ди́не чл҃вѣколю́бче сп҃се, цр҃ю̀ вѣкѡ́въ, пре́жде да́же кончи́на не приспѣ́етъ, покаѧ́нїемъ ѡ҆брати́въ, поми́лꙋй мѧ̀.

=И҆ ны́нѣ, бг҃оро́диченъ а҃-й, гла́са.=
{{text_align=center}}

=Вхо́дъ.= ~Свѣ́те ти́хїй: =Прокі́менъ:= ~Гдⷭ҇ь воцр҃и́сѧ: =И҆ про́чее.=
{{text_align=center}}

=На +лїті́и,+ Сла́ва, самогла́сенъ, гла́съ з҃:=
{{text_align=center}}

~Гдⷭ҇ни разꙋмѣ́вше за́пѡвѣди, та́кѡ да поживе́мъ: а҆́лчꙋщыѧ напита́имъ, жа́ждꙋщыѧ напои́мъ, нагі̑ѧ ѡ҆блеце́мъ, стра̑нныѧ введе́мъ, болѧ́щыѧ и҆ въ темни́цѣ сꙋ́щыѧ посѣти́мъ. да рече́тъ и҆ къ на́мъ хотѧ́й сꙋди́ти все́й землѝ: прїиди́те, бл҃гослове́ннїи ѻ҆ц҃а̀ моегѡ̀, наслѣ́дꙋйте ᲂу҆гото́ванное ва́мъ црⷭ҇твїе.

=И҆ ны́нѣ:= ~Под̾ кро́въ тво́й, влⷣчце, всѝ земноро́днїи прибѣга́юще, вопїе́мъ тѝ: бцⷣе, ᲂу҆пова́нїе на́ше, и҆зба́ви ны̀ ѿ безмѣ́рныхъ прегрѣше́нїй, и҆ сп҃сѝ дꙋ́шы на́шѧ.

=На стїхо́внѣ стїхи̑ры ѻ҆смогла́сника по а҆лфави́тꙋ.=
{{text_align=center}}

=Сла́ва, гла́съ и҃:=
{{text_align=center}}

=Оу҆=вы̀ мнѣ̀, мра́чнаѧ дꙋшѐ! доко́лѣ ѿ ѕлы́хъ не ѿрѣва́ешисѧ; доко́лѣ въ лѣ́ности лежи́ши; что̀ не помышлѧ́еши ѡ҆ стра́шнѣмъ часѣ̀ сме́рти; что̀ не трепе́щеши всѧ̀ стра́шнагѡ сꙋди́ща сп҃сова; что̀ ᲂу҆̀бо ѿвѣ́тиши; и҆лѝ что̀ ѿрече́ши; дѣла̀ твоѧ̑ предстоѧ́тъ на ѡ҆бличе́нїе твоѐ, дѣѧ̑нїѧ ѡ҆блича́ютъ ѡ҆сꙋжда̑юща. ны́нѣ, ѽ дꙋшѐ, вре́мѧ наста̀: тецы̀, предварѝ, вѣ́рою возопі́й: согрѣши́хъ, гдⷭ҇и, согрѣши́хъ тѝ: но вѣ́мъ, чл҃вѣколю́бче, бл҃госе́рдїе твоѐ: па́стырю до́брый, да не ѿлꙋчи́ши менѐ ѡ҆деснꙋ́ю тебє̀ предстоѧ́нїѧ, вели́кїѧ ра́ди млⷭ҇ти твоеѧ̀.

=И҆ ны́нѣ, бг҃оро́диченъ:= ~Безневѣ́стнаѧ дв҃о:

=Ѿпꙋсти́тельный:= ~Бцⷣе дв҃о, ра́дꙋйсѧ: =\[три́жды.\] И҆ про́чее послѣ́дованїе бдѣ́нїѧ. И҆ быва́етъ чте́нїе въ дѣѧ́нїихъ а҆пⷭ҇льских.=

![Image5](Pictures/100000000000035200000053120A900A4E9AA105.png)

=На ᲂу҆́трени,=
{{text_align=center}}

=Бг҃ъ гдⷭ҇ь, на гла́съ тропарѧ̀ ѻ҆смогла́сника. Тропа́рь воскрⷭ҇ный, и҆ бг҃оро́диченъ, и҆ ѡ҆бы́чное стїхосло́вїе.=
{{text_align=center}}

=Чте́мъ же и҆ ѡ҆ нищелю́бїи сло́во бг҃осло́ва, на трѝ дѣлє́нїѧ, \[є҆гѡ́же нача́ло:= ~Мꙋ́жїе бра́тїе, и҆ соꙋбо́зїи:\]

=И҆ полѷеле́й. Степе́нны гла́са. Прокі́менъ, и҆ є҆ѵⷢ҇лїе ᲂу҆́треннее рѧдово́е. ѱало́мъ н҃. Сла́ва, гла́съ и҃:= ~Покаѧ́нїѧ ѿве́рзи мѝ двє́ри: =И҆ ны́нѣ, бг҃оро́диченъ:= ~На сп҃се́нїѧ стєзѝ: =Та́же, гла́съ ѕ҃:= ~Поми́лꙋй мѧ̀, бж҃е: ~Мно́жєства содѣ́ѧнныхъ мно́ю лю́тыхъ: \[стр. з҃\]

=И҆ канѡ́нъ воскрⷭ҇нъ, и҆ бцⷣы на ѕ҃: и трїѡ́ди на и҃.=
{{text_align=center}}

=Канѡ́нъ, творе́нїе господи́на ѳео́дѡра стꙋді́та, гла́съ ѕ҃.=
{{text_align=center}}

=Пѣ́снь а҃.=
{{text_align=center}}

=І҆рмо́съ:= ~Помо́щникъ и҆ покрови́тель:

~Де́нь стра́шный всенеизглаго́ланнагѡ твоегѡ̀ прише́ствїѧ помышлѧ́ѧ страшꙋ́сѧ: ᲂу҆жаса́ѧсѧ прови́ждꙋ, во́ньже сѧ́деши сꙋди́ти живы̑мъ и҆ мє́ртвымъ, бж҃е мо́й всеси́льне.

~Є҆гда̀ прїи́деши, бж҃е, во тьма́хъ и҆ ты́сѧщахъ а҆́гг҃льскихъ нбⷭ҇ныхъ нача́лъ, и҆ менѐ ѡ҆каѧ́ннаго сподо́би срѣ́сти тѧ̀, хрⷭ҇тѐ, на ѡ҆́блацѣхъ.

~Грѧдѝ, прїимѝ, дꙋшѐ моѧ̀, то́й ча́съ и҆ де́нь, є҆гда̀ бг҃ъ ꙗ҆́вѣ прїи́детъ: и҆ рыда́й, пла́чи, ѡ҆брѣте́шисѧ чиста̀ въ ча́съ и҆спыта́нїѧ.

=Оу҆=жаса́етъ мѧ̀ и҆ страши́тъ ѻ҆́гнь негаси́мый гее́нскїй, че́рвь го́рькїй, скре́жетъ зꙋбѡ́въ: но ѡ҆сла́би мѝ, ѡ҆ста́ви, хрⷭ҇тѐ, и҆ стоѧ́нїѧ со и҆збра́нными твои́ми сподо́би мѧ̀.

~Вожделѣ́нный тво̀й гла́съ, ст҃ы̑ѧ твоѧ̑ зовꙋ́щїй на ра́дость, да ᲂу҆слы́шꙋ и҆ а҆́зъ ѡ҆каѧ́нный, и҆ ѡ҆брѧ́щꙋ црⷭ҇твїѧ нбⷭ҇нагѡ неизрече́нное наслажде́нїе.

~Не вни́ди со мно́ю въ сꙋ́дъ, носѧ́й моѧ̑ дѣѧ̑нїѧ, словеса̀ и҆зыскꙋ́ѧй, и҆ и҆справлѧ́ѧй стремлє́нїѧ, но въ щедро́тахъ твои́хъ презира́ѧ моѧ̑ лю̑таѧ, сп҃сѝ мѧ, всеси́льне.

=Сла́ва, трⷪ҇ченъ:= ~Трїѷпоста́снаѧ є҆ди́нице, нача́льнѣйшаѧ гпⷭ҇жѐ всѣ́хъ, совершеннонача́льное пренача́лїе, сама̀ на́съ сп҃сѝ, ѻ҆́ч҃е и҆ сн҃е и҆ дш҃е прест҃ы́й.

=Бг҃оро́диченъ:= ~Кто̀ родѝ сн҃а, несѣ́ѧнна ѻ҆́ч҃имъ зако́номъ; сего̀ ᲂу҆́бо ражда́етъ ѻ҆ц҃ъ без̾ ма́тере. пресла́вное чꙋ́до! ты́ бо родила̀ є҆сѝ чтⷭ҇аѧ, бг҃а вкꙋ́пѣ и҆ человѣ́ка.

=Катава́сїа:= ~Помо́щникъ и҆ покрови́тель бы́сть мнѣ̀ во сп҃се́нїе се́й мо́й бг҃ъ, и҆ просла́влю є҆го̀: бг҃ъ ѻ҆тца̀ моегѡ, и҆ вознесꙋ̀ є҆го̀: сла́внѡ бо просла́висѧ.

=Пѣ́снь г҃.=
{{text_align=center}}

=І҆рмо́съ: Оу҆=твердѝ, гдⷭ҇и:

~Гдⷭ҇ь грѧде́тъ, и҆ кто̀ стерпи́тъ стра́хъ є҆гѡ̀; кто̀ ꙗ҆ви́тсѧ лицꙋ̀ є҆гѡ̀; но гото́ва бꙋ́ди, ѽ дꙋшѐ, ко срѣ́тенїю.

~Предвари́мъ, воспла́чимъ, примири́мсѧ бг҃ꙋ пре́жде конца̀: стра́шно бо сꙋди́ще, на не́мже всѝ ѡ҆бнаже́ни ста́немъ.

~Поми́лꙋй, гдⷭ҇и, поми́лꙋй мѧ̀, вопїю́ ти, є҆гда̀ прїи́деши со а҆́гг҃лы твои́ми возда́ти всѣ̑мъ по достоѧ́нїю дѣѧ́нїй.

~Нестерпи́мый гнѣ́въ сꙋда̀ твоегѡ̀, гдⷭ҇и, ка́кѡ стерплю̀, преслꙋ́шавъ твоѐ повелѣ́нїе; но пощадѝ, пощадѝ мѧ̀ въ ча́съ сꙋда̀.

~Ѡ҆брати́сѧ, воздохнѝ, дꙋшѐ ѡ҆каѧ́ннаѧ, пре́жде да́же торжество̀ житїѧ̀ конца̀ не прїи́метъ, пре́жде да́же двє́ри черто́га не затвори́тъ гдⷭ҇ь.

~Согрѣши́хъ, гдⷭ҇и, ꙗ҆́коже и҆ны́й никто́же ѿ человѣ̑къ, прегрѣши́въ па́че человѣ́ка: пре́жде сꙋда̀ млⷭ҇тивъ бꙋ́ди мѝ, чл҃вѣколю́бче.

=Сла́ва, трⷪ҇ченъ:= ~Трⷪ҇це про́стаѧ, несозда́ннаѧ, безнача́льное є҆стество̀, въ трⷪ҇цѣ ѵ҆поста́сей воспѣва́емое, спаси́ ны, вѣ́рою покланѧ́ющыѧсѧ держа́вѣ твое́й.

=Бг҃оро́диченъ:= ~Прозѧбла̀ є҆сѝ, пречⷭ҇таѧ, безсѣ́меннымъ ржⷭ҇тво́мъ живо́е сло́во, воплоще́нное во ᲂу҆тро́бѣ твое́й, непрело́жное: сла́ва, бг҃омт҃и, ржⷭ҇твꙋ̀ твоемꙋ̀.

=Катава́сїѧ: Оу҆=твердѝ, гдⷭ҇и, на ка́мени за́повѣдей твои́хъ подви́гшеесѧ се́рдце моѐ, ꙗ҆́кѡ є҆ди́нъ ст҃ъ є҆сѝ и҆ гдⷭ҇ь.

=Сѣда́ленъ, гла́съ ѕ҃:=
{{text_align=center}}

~Помышлѧ́ю де́нь стра́шный, и҆ пла́чꙋ ѡ҆ дѣѧ́нїихъ мои́хъ лꙋка́выхъ: ка́кѡ ѿвѣща́ти бꙋ́дꙋ безсме́ртномꙋ цр҃ю̀; ко́имъ же дерзнове́нїемъ воззрю̀ на сꙋдїю̀ блꙋ́дный а҆́зъ; бл҃госе́рдый ѻ҆́ч҃е, сн҃е є҆диноро́дный, дш҃е ст҃ы́й, поми́лꙋй мѧ̀.

=Сла́ва:= ~Во ю҆до́ли пла́ча, въ мѣ́стѣ є҆́же положи́лъ є҆сѝ, є҆гда̀ сѧ́деши, млⷭ҇тиве, сотвори́ти првⷣный сꙋ́дъ, не ѡ҆б̾ѧвѝ моѧ̑ та̑йнаѧ, нижѐ посрамѝ менѐ пред̾ а҆́гг҃лы: но пощади́ мѧ, бж҃е, и҆ поми́лꙋй мѧ̀.

=И҆ ны́нѣ, бг҃оро́диченъ: Оу҆=пова́нїе мі́ра, бл҃га́ѧ бцⷣе дв҃о, твоѐ и҆ є҆ди́ное стра́шное предста́тельство молю̀: у҆милосе́рдисѧ на многоꙋтѣснѧ́ємыѧ лю́ди, ᲂу҆молѝ млⷭ҇тиваго бг҃а, и҆зба́витисѧ дꙋша́мъ на́шымъ ѿ всѧ́кагѡ преще́нїѧ, є҆ди́на бл҃гослове́ннаѧ.

=Пѣ́снь д҃.=
{{text_align=center}}

=І҆рмо́съ: Оу҆=слы́ша прⷪ҇ро́къ:

~Наста̀ де́нь, ᲂу҆жѐ при две́рехъ сꙋ́дъ: дꙋшѐ, бо́дрствꙋй. та́мѡ ца́рїе вкꙋ́пѣ и҆ кнѧ́зи, бога́тїи и҆ ᲂу҆бо́зїи собира́ютсѧ: и҆ воспрїи́метъ кі́йждо ѿ человѣ̑къ по достоѧ́нїю содѣ́ѧнныхъ.

~Въ чинꙋ̀ свое́мъ, мона́хъ и҆ і҆ера́рхъ, ста́рый и҆ ю҆́ный, ра́бъ и҆ влады́ка и҆спы́тани бꙋ́дꙋтъ, вдови́ца и҆ дѣ́ва и҆стѧ́жꙋтсѧ: и҆ всѣ̑мъ го́ре тогда̀, не и҆мѣ́вшымъ житїѧ̀ непови́ннагѡ.

~Нелицепрїѧ́тенъ сꙋ́дъ тво́й, непогрѣши́мо твоѐ сꙋди́ще: нѣ́сть хꙋдо́жество виті́й, кра́дꙋщее хитрослѡ́вїѧ: нѣ́сть мнѣ́нїе свидѣ́телей, ѿража́ющее пра́вдꙋ: въ тебѣ́ бо бз҃ѣ всѣ́хъ сокровє́ннаѧ предстоѧ́тъ.

~Да не прїидꙋ̀ въ зе́млю пла́ча, да не ви́ждꙋ мѣ́ста тьмы̀, хрⷭ҇тѐ мо́й сло́ве, нижѐ свѧ̑заны да и҆́мамъ рꙋ́цѣ и҆ но́зѣ, внѣ̀ черто́га твоегѡ̀ и҆зве́рженный, ѡ҆де́ждꙋ нетлѣ́нїѧ ѡ҆скверне́нꙋ и҆мѣ́ѧй всеѡкаѧ́нный.

~Внегда̀ ѿлꙋчи́ши грѣ̑шныѧ ѿ првⷣныхъ, сꙋдѧ́й мі́рꙋ, є҆ди́наго ѿ ѻ҆ве́цъ твои́хъ мѧ̀ сотворѝ, ѿ ко́злищъ разлꙋча́ѧ мѧ̀, чл҃вѣколю́бче, ꙗ҆́кѡ да ᲂу҆слы́шꙋ гла́съ ѻ҆́ный тво́й бл҃гослове́нный.

~И҆спыта́нїю быва́емꙋ, и҆ кни́гамъ содѣ́ѧнныхъ ѿверза́ємымъ, что̀ сотвори́ши, ѽ дꙋшѐ ѡ҆каѧ́ннаѧ; что̀ ѿвѣща́ти бꙋ́деши на сꙋди́щи, не и҆мꙋ́щи принестѝ плоды̀ пра́вды хрⷭ҇тꙋ̀ и҆ содѣ́телю твоемꙋ̀;

~Слы́ша плачє́внаѧ словеса̀ бога́тагѡ во пла́мени мꙋ́ки, пла́чꙋ и҆ рыда́ю ѡ҆каѧ́нный, тогѡ́жде досто́йный ѡ҆сꙋжде́нїѧ, и҆ молю́сѧ: поми́лꙋй мѧ̀, сп҃се мі́ра, во вре́мѧ сꙋда̀.

=Сла́ва, трⷪ҇ченъ:= ~Сн҃а и҆ дх҃а ѿ ѻ҆ц҃а̀ сла́влю, ꙗ҆́кѡ ѿ со́лнца свѣ́тъ и҆ лꙋчꙋ̀: ѻ҆́ваго ᲂу҆́бѡ рожде́ственнѣ, занѐ и҆ рожде́нїе, ѻ҆́ваго же происхо́днѣ, занѐ и҆ происхожде́нїе, собезнача́льнꙋю бж҃е́ственнꙋю трⷪ҇цꙋ, покланѧ́емꙋю ѿ всѧ́кїѧ тва́ри.

=Бг҃оро́диченъ:= ~Млⷣнца роди́вшаѧ, и҆ чистотꙋ̀ соблю́дшаѧ, дв҃а чтⷭ҇аѧ ты̀ ꙗ҆ви́ласѧ є҆си,̀ бг҃а ро́ждши и҆ человѣ́ка, є҆ди́наго того̀жде во ѻ҆бою̀ зра̑кꙋ: чꙋ́до твоѐ, дв҃о мт҃и, ᲂу҆жаса́етъ всѧ́кїй слꙋ́хъ и҆ помышле́нїе.

=Катава́сїѧ: Оу҆=слы́ша прⷪ҇ро́къ прише́ствїе твоѐ, гдⷭ҇и, и҆ ᲂу҆боѧ́сѧ, ꙗ҆́кѡ хо́щеши ѿ дв҃ы роди́тисѧ и҆ человѣ́кѡмъ ꙗ҆ви́тисѧ, и҆ глаго́лаше: ᲂу҆слы́шахъ слꙋ́хъ тво́й, и҆ ᲂу҆боѧ́хсѧ. сла́ва
си́лѣ твое́й, гдⷭ҇и.

=Пѣ́снь є҃.=
{{text_align=center}}

=І҆рмо́съ:= ~Ѿ но́щи ᲂу҆́тренююща:

~Тре́петъ неизрече́нный и҆ стра́хъ та́мѡ: прїи́детъ бо гдⷭ҇ь, и҆ дѣ́ло съ ни́мъ коегѡ́ждо ѿ человѣ̑къ: и҆ сегѡ̀ ра́ди кто̀ тогда̀ ѡ҆ себѣ̀ не воспла́четъ;

~Рѣка̀ ѻ҆́гненнаѧ смꙋща́етъ мѧ̀, и҆стаѧва́етъ мѧ̀: стрꙋ́жетъ мѧ̀ скре́жетъ зꙋбѡ́въ, тьма̀ бе́здны: и҆ ка́кѡ и҆лѝ что̀ содѣ́ѧвъ, бг҃а ᲂу҆ми́лостивлю;

~Пощадѝ, пощадѝ, гдⷭ҇и, раба̀ твоего̀, да не когда̀ преда́си менѐ гѡ́рькимъ мꙋчи́телємъ а҆́ггелѡмъ лю̑тымъ: въ ни́хже нѣ́сть мо́щно та́мѡ поко́й ѡ҆брѣстѝ.

~Кнѧ́зь и҆ во́ждь та́мѡ вкꙋ́пѣ, бога́тый и҆ безсла́вный, вели́кїй кꙋ́пнѡ и҆ ма́лый и҆стѧзꙋ́етсѧ ра́внѡ: го́ре тогда̀ комꙋ́ждо неꙋгото́вленномꙋ.

~Ѡ҆сла́би, ѡ҆ста́ви, гдⷭ҇и, и҆ простѝ, є҆ли̑ка тѝ согрѣши́хъ, и҆ не покажи́ мѧ та́мѡ пред̾ а҆́гг҃лы во ѡ҆сꙋжде́нїи ѻ҆гнѧ̀ и҆ стꙋда̀ неконча́емагѡ.

~Пощадѝ, пощадѝ, гдⷭ҇и, созда́нїе твоѐ: согрѣши́хъ, ѡ҆сла́би мѝ, ꙗ҆́кѡ є҆стество́мъ чи́стъ ты̀ є҆сѝ є҆ди́нъ, и҆ и҆́ный ра́звѣ тебє̀ никто́же є҆́сть внѣ̀ скве́рны.

=Сла́ва, трⷪ҇ченъ:= ~Є҆ди́ницꙋ є҆стество́мъ тѧ̀, трⷪ҇це, воспѣва́ю, безнача́льнꙋю, непости́жнꙋю, нача́льственное, ца́рское, пресоверше́нное є҆ди́нство, бг҃а, и҆ свѣ́та, и҆ жи́знь, и҆ содѣ́телѧ
мі́рꙋ.

=Бг҃оро́диченъ:= ~Въ ржⷭ҇твѣ̀ твое́мъ па́че є҆стества̀, чтⷭ҇аѧ, зако́ни є҆стества̀ тебє̀ ра́ди разорѧ́ютсѧ ꙗ҆́вѣ: и҆́бо без̾ сѣ́мене ражда́еши превѣ́чнаго бг҃а, ѿ ѻ҆ц҃а̀ рожде́ннаго.

=Катава́сїѧ:= ~Ѿ но́щи ᲂу҆́тренююща, чл҃вѣколю́бче, просвѣтѝ, молю́сѧ, и҆ наста́ви и҆ менѐ на повелѣ̑нїѧ твоѧ̑, и҆ наꙋчи́ мѧ, сп҃се, твори́ти во́лю твою̀.

=Пѣ́снь ѕ҃.=
{{text_align=center}}

=І҆рмо́съ:= ~Возопи́хъ всѣ́мъ се́рдцемъ:

~Во стра́шнѣмъ прише́ствїи твое́мъ, хрⷭ҇тѐ, є҆гда̀ ꙗ҆ви́шисѧ съ нб҃сѐ, и҆ поста́вѧтсѧ престо́ли, и҆ кни̑ги разгнꙋ́тсѧ: пощадѝ, пощадѝ тогда̀, сп҃се, созда́нїе твоѐ.

~Та́мѡ ничто́же помощѝ мо́жетъ, бг҃ꙋ сꙋ́щꙋ сꙋдїѝ, ни тща́нїе, ни кѡ́зни, ни сла́ва, ни дрꙋ́жба: ра́звѣ ѿ дѣ́лъ крѣ́пость твоѧ̀, ѽ дꙋшѐ моѧ̀!

~Та́мѡ вкꙋ́пѣ кнѧ́зь и҆ во́ждь, ни́щїй и҆ бога́тый, дꙋшѐ, ни ѻ҆тє́цъ возмо́жетъ, ни ма́ти помога́ющи, ни бра́тъ и҆збавлѧ́ѧй ѿ ѡ҆сꙋжде́нїѧ.

~Стра́шное и҆стѧза́нїе сꙋдїѝ помышлѧ́ющи, дꙋшѐ, ᲂу҆жасни́сѧ си́мъ, ᲂу҆гото́ви сло́во, да не ѡ҆сꙋ́дишисѧ во ᲂу҆́зы вѣ̑чныѧ.

~Возьмѝ твоѐ, да не ᲂу҆слы́шꙋ, гдⷭ҇и, ѿсыла́емь ѿ тебє̀: нижѐ, поидѝ во ѻ҆́гнь проклѧ́тыхъ: но возжелѣ́нный гла́съ првⷣныхъ.

~Ѿ а҆́дскихъ вра́тъ и҆зба́ви мѧ̀, гдⷭ҇и, ѿ про́пасти, и҆ тьмы̀ несвѣти́мыѧ, ѿ преиспо́днихъ, и҆ ѻ҆гнѧ̀ негаси́магѡ, и҆ всѧ́кїѧ и҆ны́ѧ мꙋ́ки вѣ́чныѧ.

=Сла́ва, трⷪ҇ченъ:= ~Трⷪ҇чнагѡ є҆ди́нства бж҃ество̀ пою̀, ѻ҆ц҃а̀ и҆ сн҃а и҆ бж҃е́ственнагѡ дх҃а, є҆ди́нагѡ нача́ла держа́вꙋ, сораздѣлѧ́емагѡ тремѝ начерта́ньми.

=Бг҃оро́диченъ:= ~Две́рь ты̀ є҆сѝ, ю҆́же є҆ди́нъ про́йде вше́дый и҆ и҆зше́дый, и҆ ключи̑ дѣ́вства не разрѣши́вый, і҆и҃съ созда́вый а҆да́ма и҆ сн҃ъ тво́й, чи́стаѧ.

=Катава́сїѧ:= ~Возопи́хъ всѣ́мъ се́рдцемъ мои́мъ къ ще́дромꙋ бг҃ꙋ, и҆ ᲂу҆слы́ша мѧ̀ ѿ а҆́да преиспо́днѧгѡ, и҆ возведѐ ѿ тлѝ живо́тъ мо́й.

=Конда́къ, гла́съ а҃:=
{{text_align=center}}

~Є҆гда̀ прїи́деши, бж҃е, на зе́млю со сла́вою, и҆ трепе́щꙋтъ всѧ́чєскаѧ: рѣка́ же ѻ҆́гненнаѧ пред̾ сꙋди́щемъ тече́тъ, и҆ кни̑ги разгиба́ютсѧ, и҆ та̑йнаѧ ꙗ҆влѧ́ютсѧ: тогда̀ и҆зба́ви мѧ̀ ѿ ѻ҆гнѧ̀ неꙋгаси́магѡ, и҆ сподо́би мѧ̀ ѡ҆деснꙋ́ю тебє̀ ста́ти, сꙋдїѐ првⷣнѣйшїй.

=І҆ко́съ:= ~Стра́шное сꙋди́ще твоѐ помышлѧ́ѧ, пребл҃гі́й гдⷭ҇и, и҆ де́нь сꙋ́дный, ᲂу҆жаса́юсѧ и҆
бою́сѧ, ѿ со́вѣсти моеѧ̀  блича́емь, є҆гда̀ и҆́маши сѣ́сти на прⷭ҇то́лѣ твое́мъ и҆ твори́ти и҆спыта́нїе: тогда̀ ѿрещи́сѧ грѣхѡ́въ никто́же возмо́жетъ, и҆́стинѣ ѡ҆блича́ющей, и҆ боѧ́зни ѡ҆бдержа́щей: вельмѝ ᲂу҆́бѡ возшꙋми́тъ тогда̀ ѻ҆́гнь гее́нскїй, грѣ̑шницы же возскреже́щꙋтъ. тѣ́мже мѧ̀ поми́лꙋй пре́жде конца̀, и҆ пощади́ мѧ, сꙋдїѐ пра́веднѣйшїй.

=Сѷнаѯа́рїй.=
{{text_align=center}}

=Стїхѝ:= ~Є҆гда̀ сѧ́деши сꙋдѧ́й землѝ, сꙋдїе всѣ́хъ,

~ѻ҆́нагѡ гла́са: прїиди́те, досто́йна и҆ менѐ присꙋдѝ.

=^В=ъ се́й де́нь втора́гѡ и҆ нелицепрїѧ́тнагѡ прише́ствїѧ хрⷭ҇то́ва па́мѧть твори́мъ, ю҆́же сті҃и ѻ҆тцы̀ по двꙋ́хъ при́тчахъ положи́ша, ꙗ҆́кѡ да не кто̀, во ѻ҆́нѣхъ ᲂу҆вѣ́давъ чл҃вѣколю́бїе бж҃їе, лѣ́ностнѡ поживе́тъ глаго́лѧ: чл҃вѣколюби́въ є҆́сть бг҃ъ, и҆ є҆гда̀ грѣха̀ ѿлꙋчꙋ́сѧ, легкѡ̀ могꙋ̀ всѐ соверши́ти. Се́й стра́шный де́нь здѣ̀ ᲂу҆чини́ша, да сме́ртїю и҆ ча́ѧнїемъ бꙋ́дꙋщихъ ѕлы́хъ ᲂу҆страши́вше, лѣ́ностнѡ живꙋ́щыѧ къ добродѣ́тели возведꙋ́тъ, да не то́чїю надѣ́ютсѧ на чл҃вѣколю́бїе, но да взира́ютъ, ꙗ҆́кѡ и҆ првⷣнъ є҆́сть сꙋдїѧ̀ и҆ возда́стъ комꙋ́ждо по дѣлѡ́мъ є҆гѡ̀. И҆́накѡ же, поне́же пе́рвѣе дꙋ́шы ѿидо́ша, подоба́ше прїитѝ и҆ сꙋдїѝ. ѡ҆́бразомъ же нѣ́кїимъ, настоѧ́щїй пра́здникъ полага́етсѧ ны́нѣ и҆ а҆́ки бы коне́цъ всѣ́хъ пра́здникѡвъ, ꙗ҆́коже и҆ де́нь ѻ҆́ный бꙋ́детъ длѧ на́съ коне́чный и҆з̾ всѣ́хъ. Подоба́етъ бо смотри́ти, ꙗ҆́кѡ въ бꙋ́дꙋщꙋю недѣ́лю ст҃і́и ѻ҆тцы̀ положа́тъ нача́ло мі́ра и҆ са́мое паде́нїе а҆да́мово ѿ раѧ̀: настоѧ́щїй же де́нь и҆з̾ѡбража́етъ всѣ́мъ днє́мъ коне́цъ, и҆ мі́рꙋ самомꙋ̀. Въ мѧсопꙋ́стѣ же сїю̀ положи́ша, сокраща́юще, мню̀, пи́щꙋ и҆ ѡ҆б̾ѧде́нїе стра́ха ра́ди пра́здника, и҆ къ ми́лости бли́жнемꙋ на́съ призыва́юще. И҆ и҆́накѡ: поне́же прельсти́вшесѧ снѣ́дїю и҆згна́хомсѧ и҆з̾ є҆де́ма, и҆ под̾ сꙋдо́мъ бы́хомъ и҆ клѧ́твою: посемꙋ̀ настоѧ́щїй пра́здникъ положи́ша здѣ̀, ꙗ҆́кѡ въ бꙋ́дꙋщꙋю недѣ́лю и҆́мамы в лицѣ̀ а҆да́ма а҆́ки бы ѿ є҆де́ма и҆згна́тисѧ, до́ндеже хрⷭ҇то́съ, прише́дъ, па́ки на́съ возведе́тъ въ рай. Второ́е же нарече́сѧ сїѐ прише́ствїе, занѐ и҆ пе́рвѣе пло́тїю къ на́мъ прїи́де, но ти́хѡ и҆ без̾ сла́вы: ны́нѣ же съ преесте́ственными чꙋдесы̀ прїи́детъ съ нб҃съ, и҆ съ превосходѧ́щею свѣ́тлостїю, и҆ съ тѣ́ломъ, ꙗ҆́кѡ да позна́нъ бꙋ́детъ всѣ́ми: ꙗ҆́кѡ се́й є҆́сть и҆ пе́рвѣе прише́дый, и҆ ро́дъ человѣ́чь и҆зба́вивый, и҆ сꙋди́ти па́ки є҆го̀ хотѧ́й, а҆́ще да̑ннаѧ є҆мꙋ̀ до́брѣ соблюдѐ.

~Когда̀ ᲂу҆́бѡ бꙋ́детъ сїѐ прише́ствїе, никто́же вѣ́сть: сїе́ бо и҆ гдⷭ҇ь ѿ а҆пⷭ҇лъ сокры̀, но ꙗ҆вѝ, ꙗ҆́кѡ тогда̀ зна́мєнїѧ нѣ̑каѧ и҆́мꙋтъ предвари́ти, ꙗ҆̀же нѣ́цыи ѿ ст҃ы́хъ простра́ннѣе и҆з̾ѧсни́ша. Пре́жде же є҆гѡ̀ прише́ствїѧ прїи́детъ а҆нті́хрїстъ: се́й ходи́ти ᲂу҆́бѡ и҆́мать по хрⷭ҇тꙋ̀ проходѧ̀ жи́тельство, и҆ чꙋдеса̀ соверши́тъ, є҆ли̑ка и҆ хрⷭ҇то́съ дѣ́йствова, и҆ мє́ртвыѧ воскреси́тъ. Ѻ҆ба́че по мечта́нїю всѧ̑ содѣ́етъ, ꙗ҆́коже сказꙋ́етъ а҆пⷭ҇лъ, глаго́лѧ: и҆ тогда̀, ѿкры́етсѧ сы́нъ поги́бели во всѧ́кой си́лѣ и҆ зна́менїихъ и҆ чꙋдесѣ́хъ ло́жныхъ \(в҃ Солꙋ́н. в҃: г҃, ѳ҃\). Въ реко́момъ же і҆пполѵ́товомъ сло́вѣ пи́шетсѧ, ꙗ҆́кѡ а҆нті́хрїстъ роди́тсѧ, ѿ жены̀ скве́рныѧ и҆ дѣви́цы мни́мыѧ, ѿ є҆врє́й сꙋ́щїѧ ѿ колѣ́на да́на, сы́на і҆а́кѡвлѧ. і҆ѡа́ннъ же дамаски́нъ глаго́летъ, ꙗ҆́кѡ не са́мъ дїа́волъ въ пло́ть претвори́тсѧ, но человѣ́къ ѿ блꙋда̀ роди́всѧ, всѐ сатанино̀ дѣ́йствїе прїи́метъ, и҆ внеза́пꙋ воста́нетъ: та́же бла́гъ и҆ кро́токъ всѣ̑мъ ꙗ҆ви́тсѧ. И҆ гла́дъ тогда̀ ве́лїй бꙋ́детъ: и҆ а҆нті́хрїстъ ᲂу҆годи́тъ лю́демъ, и҆ бж҃е́ствєннаѧ писа̑нїѧ про́йдетъ, и҆ въ постѣ̀ ᲂу҆пражнѧ́тисѧ бꙋ́детъ: и҆ понꙋ́дитсѧ ѿ человѣ̑къ, и҆ ца́рь провозглаше́нъ бꙋ́детъ: и҆ возлю́битъ мно́жае є҆вре́йскїй ро́дъ, и҆ во і҆ерⷭ҇ли́мъ дости́гнетъ, и҆ хра́мъ и҆́хъ воздви́гнетъ. Пре́жде же седми́хъ лѣ́тъ прише́ствїѧ хрⷭ҇то́ва, при нача́тїи послѣ́днїѧ седми́ны, ѡ҆ не́йже проро́чествова данїи́лъ, прїи́дꙋтъ є҆нѡ́хъ и҆ и҆лїа̀ проповѣ́дающе лю́демъ не прїима́ти а҆нті́хрїста: се́й же є҆́мь и҆́хъ ᲂу҆мꙋ́читъ, та́же и҆ главы̑ и҆́хъ ѿсѣче́тъ: благоче́ствовати же и҆зво́лившїи дале́че въ го́ры ѿбѣ́гнꙋтъ, и҆́хже ѡ҆брѣ́тъ, де́монми и҆скꙋ́ситъ: ᲂу҆ма́лѧтсѧ же се́дмь лѣ́тъ ѻ҆́наѧ и҆збра́нныхъ ра́ди. и҆ гла́дъ бꙋ́детъ вели́къ, стїхі́амъ всѣ̑мъ превраща́ємымъ, ꙗ҆́кѡ потреби́тисѧ вма́лѣ ᲂу҆жѐ всѣ̑мъ.

~По си́хъ же внеза́пꙋ ꙗ҆́кѡ мо́лнїѧ съ нб҃съ гдⷭ҇не прише́ствїе бꙋ́детъ, пред̾идꙋ́щꙋ чтⷭ҇но́мꙋ є҆гѡ̀ крⷭ҇тꙋ̀: и҆ ѻ҆́гненнаѧ рѣка̀ клоко́щꙋщи пред̾ ни́мъ по́йдетъ, всю̀ зе́млю ѿ скве́рны ѡ҆чища́ющи. Ꙗ҆́тъ же бꙋ́детъ а҆́бїе и҆ а҆нті́хрⷭ҇тъ, и҆ є҆гѡ̀ слꙋги̑, и҆ предадѧ́тсѧ вѣ́чномꙋ ѻ҆гню̀. Вострꙋби́вшымъ же а҆́гг҃лѡмъ, прїи́детъ внеза́пꙋ ѿ конє́цъ землѝ и҆ ѿ всѣ́хъ стїхі́й ве́сь человѣ́ческїй ро́дъ со свои́ми тѣлесы̀ и҆ дꙋша́ми, всѝ въ нетлѣ́нїе возсозда́ни, и҆ є҆ди́нъ и҆мꙋ́ще ви́дъ: и҆ са̑мыѧ стїхі̑и на лꙋ́чшее прїи́мꙋтъ и҆змѣне́нїе. И҆ разлꙋчи́тъ є҆ди́нѣмъ сло́вомъ гдⷭ҇ь пра́вєдныѧ ѿ грѣ́шныхъ. И҆ по́йдꙋтъ благи́хъ дѣ́латели въ вѣ́чнꙋю жи́знь, грѣ́шнїи же въ вѣ́чнꙋю па́ки мꙋ́кꙋ, и҆ никогда́же си́хъ преста́нїе бꙋ́детъ. Вѣ́домо же да бꙋ̀детъ, ꙗ҆́кѡ хрⷭ҇то́съ тогда̀ взы́щетъ не поста̀, и҆лѝ наготы̀, и҆лѝ чꙋде́съ: и҆ сїѧ̑ бо дѡбра́: но взы́щетъ мно́жицею си́хъ лꙋ̑чшаѧ, ꙗ҆́же сꙋ́ть ми́лостынѧ и҆ сострада́нїе. Рече́тъ бо пра́вєднымъ и҆ грѣ̑шнымъ ше́сть нѣ́кихъ за́повѣдей: взалка́хъ бо, и҆ да́сте мѝ ꙗ҆́сти: возжада́хсѧ, и҆ напои́сте мѧ̀: стра́ненъ бѣ́хъ, и҆ введо́сте менѐ: на́гъ, и҆ ѡ҆дѣ́ѧсте мѧ̀: бо́ленъ, и҆ посѣти́сте менѐ: въ темни́цѣ бѣ́хъ, и҆ прїидо́сте ко мнѣ̀: поне́же бо сотвори́сте є҆ди́номꙋ си́хъ ме́ньшихъ, мнѣ̀ сотвори́сте \(Матѳ. к҃є: л҃є, л҃ѕ, м҃\): ꙗ҆̀же мо́жетъ всѧ́къ сотвори́ти по си́лѣ. Тогда̀ ᲂу҆́бѡ всѧ́къ ѧ҆зы́къ и҆сповѣ́сть, ꙗ҆́кѡ гдⷭ҇ь і҆и҃съ хрⷭ҇то́съ, во сла́вꙋ бг҃а ѻ҆ц҃а̀ \(Фїлїп. в҃: а҃і\). Мꙋ̑ки же, ꙗ҆̀же сщ҃е́нное є҆ѵⷢ҇лїе предадѐ, сїѧ̑ сꙋ́ть: та́мѡ бꙋ́детъ пла́чь и҆ скре́жетъ зꙋбѡ́мъ \(Матѳ. к҃є: л҃\): че́рвь и҆́хъ не ᲂу҆мира́етъ, и҆ ѻ҆́гнь и҆́хъ не ᲂу҆га́саетъ \(Ма́рк. ѳ҃: м҃д\) и: вве́рзите є҆го̀ во тьмꙋ̀ кромѣ́шнюю. Сїѧ̑ всѧ̑ свѣ́тлѡ цр҃ковь бж҃їѧ прїе́млющи мы́слитъ, ꙗ҆́кѡ сла́дость ᲂу҆́бѡ и҆ црⷭ҇твїе нбⷭ҇ное є҆́сть съ бг҃омъ ст҃ы́хъ спребыва́нїе, бꙋ́дꙋщее ѻ҆́ныхъ сїѧ́нїе всегда́шнее и҆ восхожде́нїе: мꙋче́нїе же и҆ тьма̀ и҆ си̑мъ подѡ́бнаѧ сꙋ́ть ѿ бг҃а ᲂу҆дале́нїе и҆ дꙋшъ со́вѣстїю ᲂу҆грызе́нїе ка́кѡ лѣ́ности ра́ди и҆ сла́сти вре́менныѧ бж҃е́ственнагѡ сїѧ́нїѧ лиши́шасѧ.

~Неизрече́ннымъ человѣколю́бїемъ твои́мъ, хрⷭ҇тѐ бж҃е, жела́тельнагѡ твоегѡ̀ гла́са на́съ сподо́би, и҆ сꙋ́щымъ ѡ҆деснꙋ́ю тебѐ сопричтѝ, и҆ поми́лꙋй на́съ. а҆ми́нь.

=Пѣ́снь з҃.=
{{text_align=center}}

=І҆рмо́съ:= ~Согрѣши́хомъ, беззако́нновахомъ:

~Припаде́мъ и҆ воспла́чимъ пре́жде сꙋда̀ ѻ҆́нагѡ вѣ́рнїи, є҆гда̀ нб҃са̀ поги́бнꙋтъ, ѕвѣ́зды спадꙋ́тъ, и҆ всѧ̀ землѧ̀ поколе́блетсѧ, да млⷭ҇тива ѡ҆брѧ́щемъ въ коне́цъ ѻ҆тцє́въ бг҃а.

~Неподкꙋ́пно та́мѡ и҆стпыта́нїе, стра́шенъ є҆́сть сꙋ́дъ, и҆дѣ́же сꙋдїѧ̀ непогрѣши́мь є҆́сть, и҆дѣ́же нѣ́сть лицепрїѧ́тїѧ дарѡ́въ ра́ди: тогда̀ пощади́ мѧ, влⷣко, и҆ и҆зба́ви ѿ всѧ́кагѡ гнѣ́ва твоегѡ̀ стра́шнагѡ.

~Гдⷭ҇ь грѧде́тъ сꙋди́ти: кто̀ стерпи́тъ видѣ́нїе є҆гѡ̀; вострепещѝ, дꙋшѐ моѧ̀ ѡ҆каѧ́ннаѧ, вострепещѝ, и҆ ᲂу҆гото́ви и҆схо́дищꙋ дѣла̀ твоѧ̑, да млⷭ҇тива и҆ бл҃госе́рда ѡ҆брѧ́щеши є҆го̀, ѻ҆тцє́въ бг҃а.

~Негаси́мый ѻ҆́гнь смꙋща́етъ мѧ̀, горча́йшїй скре́жетъ черве́й, а҆́дъ дꙋшетлѣ́нный страши́тъ мѧ̀, бл҃гоꙋми́ленъ же ѿню́дъ не быва́ю. Но, гдⷭ҇и, гдⷭ҇и, пре́жде конца̀ ᲂу҆тверди́ мѧ стра́хомъ твои́мъ.

~Припа́даю тѝ, и҆ приношꙋ̀ тебѣ̀ ꙗ҆́коже сле́зы глаго́лы моѧ̑: согрѣши́хъ, ꙗ҆́коже не согрѣшѝ блꙋдни́ца, и҆ беззако́нновахъ, ꙗ҆́кѡ и҆́ный никто́же на землѝ: но ᲂу҆ще́дри, влⷣко, творе́нїе твоѐ, и҆ призови́ мѧ.

~Ѡ҆брати́сѧ, дꙋшѐ, пока́йсѧ, ѿкры́й сокровє́ннаѧ, глаго́ли бг҃ꙋ всѧ̑ вѣ́дꙋщемꙋ: ты̀ вѣ́си моѧ̑ та̑йнаѧ, є҆ди́не сп҃се, но са́мъ мѧ̀ поми́лꙋй, ꙗ҆́коже пое́тъ дв҃дъ, по млⷭ҇ти твое́й.

=Сла́ва, трⷪ҇ченъ:= ~Трѝ, є҆ди́но сꙋщество́мъ, є҆ди́но ли̑цы, трѝ пою̀ сїѧ̑: ѻ҆ц҃ъ, сн҃ъ, и҆ ст҃ы́й дх҃ъ, є҆ди́на си́ла, хотѣ́нїе и҆ дѣ́йство, є҆ди́нъ бг҃ъ трист҃ы́й, црⷭ҇тво є҆ди́но є҆динонача́льнѣйшее.

=Бг҃оро́диченъ:= ~Происхо́дитъ краснѣ́йшїй ѿ черто́га чре́ва твоегѡ̀ бг҃ъ, ꙗ҆́коже цр҃ь ѡ҆дѣ́ѧнный бг҃отка́нною багрѧни́цею, ѡ҆багре́нїѧ та́йнагѡ пречⷭ҇тыхъ крове́й твои́хъ, безневѣ́стнаѧ, и҆ црⷭ҇твꙋетъ земле́ю.

=Катава́сїѧ:= ~Согрѣши́хомъ, беззако́нновахомъ, непра́вдовахомъ пред̾ тобо́ю, нижѐ соблюдо́хомъ, нижѐ сотвори́хомъ, ꙗ҆́коже заповѣ́далъ є҆сѝ на́мъ: но не преда́ждь на́съ до конца̀, ѻ҆тцє́въ бж҃е.

=Пѣ́снь и҃.=
{{text_align=center}}

=І҆рмо́съ:= ~Є҆го́же вѡ́инства нбⷭ҇наѧ:

~Стра́шнагѡ втора́гѡ твоегѡ̀, гдⷭ҇и, прише́ствїѧ помышлѧ́ѧ срѣ́тенїе, трепе́щꙋ преще́нїѧ твоегѡ̀, бою́сѧ гнѣ́ва твоегѡ̀: ѿ сегѡ́ часа̀, зовꙋ̀, сп҃сѝ мѧ̀ во вѣ́ки.

~Тебѣ̀ бг҃ꙋ сꙋдѧ́щꙋ всѧ́чєскаѧ, кто̀ стерпи́тъ земноро́денъ, сы́й стра́стенъ; тогда̀ бо негаси́мый ѻ҆́гнь, и҆ че́рвь скреже́щѧй вельмѝ, ѡ҆сꙋждє́нныѧ прїи́метъ во вѣ́ки.

~Всѧ́кое дыха́нїе є҆гда̀ призове́ши, хрⷭ҇тѐ, разсꙋди́ти вкꙋ́пѣ: вели́кїй стра́хъ тогда̀, ве́лїѧ нꙋ́жда, то́кмѡ дѣѧ́нїємъ помога́ющымъ во вѣ́ки.

~Всѣ́хъ сꙋдїѐ бж҃е мо́й и҆ гдⷭ҇и, да ᲂу҆слы́шꙋ тогда̀ гла́съ тво́й вожделѣ́нный, да ᲂу҆ви́ждꙋ свѣ́тъ тво́й вели́кїй, да ᲂу҆зрю̀ селє́нїѧ твоѧ̑, да ᲂу҆зрю̀ сла́вꙋ твою̀, ра́дꙋѧсѧ во вѣ́ки.

~Правосꙋ́де сп҃се, поми́лꙋй и҆ и҆зба́ви мѧ̀ ѿ ѻ҆гнѧ̀ и҆ преще́нїѧ, є҆́же и҆́мамъ на сꙋдѣ̀ пра́веднѡ под̾ѧ́ти: ѡ҆сла́би мѝ пре́жде конца̀, добродѣ́тели ра́ди и҆ покаѧ́нїѧ.

~Є҆гда̀ сѧ́деши, сꙋдїѐ, ꙗ҆́кѡ бл҃госе́рдъ, и҆ пока́жеши стра́шнꙋю сла́вꙋ твою̀, хрⷭ҇тѐ: ѽ кі́й стра́хъ тогда̀, пе́щи горѧ́щей, и҆ всѣ̑мъ боѧ́щымсѧ нестерпи́магѡ сꙋди́ща твоегѡ̀!

=Бл҃гослови́мъ ѻ҆ц҃а̀ и҆ сн҃а, и҆ ст҃а́го дх҃а, гдⷭ҇а.=

~Є҆ди́наго бг҃а по сꙋществꙋ̀ чтꙋ̀, трѝ ѵ҆пѡста́си пою̀ ѡ҆предѣли́тельнѣ, и҆́ныѧ, но не и҆́накѡвыѧ: поне́же бж҃ество̀ є҆ди́но въ трїе́хъ ли́цахъ: ѻ҆ц҃ъ, и҆ сн҃ъ, и҆ бж҃е́ственный дх҃ъ.

=Бг҃оро́диченъ:= ~И҆з̾ свѣтлѣ́йшагѡ чре́ва твоегѡ̀, чтⷭ҇аѧ, проше́дъ, ꙗ҆́кѡ жени́хъ и҆з̾ черто́га, хрⷭ҇то́съ возсїѧ̀ свѣ́тъ ве́лїй сꙋ́щымъ во тьмѣ̀: и҆́бо пра́вды сл҃нце возблиста́въ, ѡ҆свѣтѝ мі́ръ.

=Хва́лимъ, бл҃гослови́мъ, покланѧ́емсѧ гдⷭ҇еви, пою́ще и҆ превозносѧ́ще во всѧ̑ вѣ́ки.=

=Катава́сїѧ:= ~Є҆го́же вѡ́инства нбⷭ҇наѧ сла́вѧтъ, и҆ трепе́щꙋтъ херꙋві́ми и҆ серафі́ми, всѧ́ко дыха́нїе и҆ тва́рь, по́йте, бл҃гослови́те и҆ превозноси́те во всѧ̑ вѣ́ки.

=Пѣ́снь ѳ҃.=
{{text_align=center}}

=І҆рмо́съ:= ~Безсѣ́меннагѡ зача́тїѧ:

~Гдⷭ҇ь грѧде́тъ грѣ̑шныѧ мꙋ́чити, првⷣныѧ же спастѝ: вострепе́щимъ и҆ возрыда́имъ, и҆ прїи́мемъ чꙋ́вство ѡ҆́нагѡ днѐ, во́ньже безвѣ̑стнаѧ и҆ та̑йнаѧ ѿкры́въ, человѣ́кѡмъ ѿда́стъ по достоѧ́нїю.

~Пристра́шенъ и҆ тре́петенъ бы́сть мѡѷсе́й, ви́дѣвъ тѧ̀ ѿ за́днихъ: ка́кѡ же постою̀ тогда̀ а҆́зъ ѻ҆каѧ́нный, лицѐ твоѐ ви́дѧ, є҆гда̀ прїи́деши съ нб҃сѐ; но пощади́ мѧ, ще́дре млⷭ҇тивнымъ твои́мъ воззрѣ́нїемъ.

~Данїи́лъ ᲂу҆боѧ́сѧ часа̀ и҆спыта́нїѧ: а҆́зъ же ѡ҆каѧ́нный что̀ постраждꙋ̀, гдⷭ҇и, въ то́й прише́дъ стра́шный де́нь; но да́ждь мѝ пре́жде конца̀ бл҃гоꙋго́днѡ тебѣ̀ послꙋжи́ти, и҆ ᲂу҆лꙋчи́ти црⷭ҇твїе твоѐ.

~Ѻ҆́гнь гото́витсѧ, и҆ че́рвь ᲂу҆строѧ́етсѧ: весе́лїе, сла́ва, ѡ҆слабле́нїе, свѣ́тъ невече́рнїй, ра́дость првⷣныхъ. и҆ кто̀ бл҃же́нъ ꙗ҆ви́тсѧ, и҆збѣ́гнꙋвъ мꙋче́нїѧ пе́рвыхъ и҆ наслѣ́дивъ втора̑ѧ;

~Да не ѿврати́тъ мѧ̀ ѿ лица̀ твоегѡ̀, гдⷭ҇и, ꙗ҆́рость твоегѡ̀ гнѣ́ва: нижѐ да ᲂу҆слы́шꙋ гла́са твоегѡ̀ клѧ́твеннагѡ, во ѻ҆́гнь ѿсыла́ющагѡ, но да вни́дꙋ въ ра́дость нетлѣ́ннагѡ твоегѡ̀ черто́га и҆ а҆́зъ тогда̀ со ст҃ы́ми твои́ми.

=Оу҆́=мъ ᲂу҆ѧзви́сѧ, тѣ́ло ѡ҆стрꙋпи́сѧ, болѣ́знꙋетъ дꙋ́хъ, сло́во и҆знемо́же, житїѐ ᲂу҆мертви́сѧ, коне́цъ при две́рехъ. тѣ́мже, ѡ҆каѧ́ннаѧ моѧ̀ дꙋшѐ, что̀ сотвори́ши, є҆гда̀ прїи́детъ сꙋдїѧ̀ и҆спыта́ти твоѧ̑;

=Сла́ва, трⷪ҇ченъ:= ~Є҆ди́нагѡ є҆динороди́телю, є҆диноро́днагѡ сн҃а ѻ҆́ч҃е: и҆ є҆ди́не свѣ́те, є҆ди́нагѡ свѣ́та сїѧ́нїе: и҆ є҆ди́ный є҆ди́нственнѣ є҆ди́нагѡ бг҃а ст҃ы́й дш҃е, гдⷭ҇а гдⷭ҇ь вои́стиннꙋ сы́й: ѽ трⷪ҇це є҆ди́нице ст҃а́ѧ! сп҃си́ мѧ бг҃осло́вѧща тѧ̀.

=Бг҃оро́диченъ:= ~Чꙋ́до рождества̀ твоегѡ̀ ᲂу҆дивлѧ́етъ мѧ̀, всенепоро́чнаѧ: ка́кѡ зачина́еши безсѣ́меннѡ неѡб̾е́млемаго: рцы̀, ка́кѡ дѣ́вствꙋеши, ро́ждши ꙗ҆́кѡ мт҃и; па́че є҆стества̀ бы́вшее вѣ́рою прїе́мъ, рожде́нномꙋ поклони́сѧ: є҆ли̑ка бо хо́щетъ, и҆ мо́жетъ.

=Катава́сїѧ:= ~Безсѣ́меннагѡ зача́тїѧ ржⷭ҇тво̀ несказа́нно є҆́сть, мт҃ре безмꙋ́жныѧ нетлѣ́ненъ пло́дъ: бж҃їе бо рожде́нїе ѡ҆бновлѧ́етъ є҆стества̀. тѣ́мже тѧ̀ всѝ ро́ди, ꙗ҆́кѡ бг҃оневѣ́стнꙋю мт҃рь, правосла́внѡ велича́емъ.

=Є҆ѯапостїла́рїй воскре́сенъ: Та́же настоѧ́щїй.=
{{text_align=center}}

=Подо́бенъ:= ~Со ᲂу҆ч҃нки̑ взы́демъ:
{{text_align=center}}

~Стра́шный де́нь сꙋда̀, и҆ неизрече́нныѧ твоеѧ̀ сла́вы помышлѧ́ѧ, трепе́щꙋ, гдⷭ҇и, всѧ́кѡ, и҆ трѧсы́йсѧ стра́хомъ вопїю̀: є҆гда̀ прїи́деши на зе́млю со сла́вою, хрⷭ҇тѐ бж҃е, сꙋди́ти всѧ́чєскаѧ, ѿ всѧ́кагѡ мꙋче́нїѧ и҆зба́ви мѧ̀, влⷣко, ѡ҆деснꙋ́ю тебѐ сподо́бивъ мѧ̀ ста́ти.

=Дрꙋгі́й: Подо́бенъ:= ~Жєны̀ ᲂу҆слы́шите:
{{text_align=center}}

~Сѐ де́нь грѧде́тъ гдⷭ҇а вседержи́телѧ, и҆ кто̀ стерпи́тъ стра́хъ прише́ствїѧ ѻ҆́нагѡ; де́нь бо ꙗ҆́рости є҆́сть, и҆ пе́щь горѧ́щаѧ, є҆гда̀ сꙋдїѧ̀ сѧ́детъ, и҆ по достоѧ́нїю дѣѧ́нїй комꙋ́ждо воздаѧ̀.

=Бг҃оро́диченъ:= ~Ча́съ и҆спыта́нїѧ и҆ стра́шнагѡ прише́ствїѧ чл҃вѣколю́бца влⷣки помышлѧ́ѧ, ве́сь трепе́щꙋ, и҆ сѣ́тꙋѧ, вопїю́ ти: сꙋдїѐ мо́й првⷣнѣйшїй, и҆ є҆ди́не многомлⷭ҇тиве, ка́ющасѧ прїими́ мѧ, мл҃твами бцⷣы.

=На хвали́техъ стїхи̑ры воскрⷭ҇ны ѻ҆смогла́сника д҃: и҆ а҆нато́лїевъ є҆ди́нъ: и҆ трїѡ́ди д҃, Гла́съ ѕ҃. Самогла́сны.=
{{text_align=center}}

=Сті́хъ:= ~Всѧ́кое дыха́нїе:

~Помышлѧ́ю де́нь ѻ҆́ный и҆ ча́съ, є҆гда̀ и҆́мамы всѝ, на́зи и҆ ꙗ҆́кѡ ѡ҆сꙋжде́ни, нелицепрїѧ́тномꙋ сꙋдїѝ предста́ти: тогда̀ трꙋба̀ возшꙋми́тъ вельмѝ, и҆ ѡ҆снова̑нїѧ землѝ подви́жатсѧ, и҆ ме́ртвїи ѿ гробѡ́въ воскрⷭ҇нꙋтъ, и҆ въ во́зрастѣ є҆ди́нѣмъ всѝ бꙋ́дꙋтъ: и҆ всѣ́хъ та̑йнаѧ ꙗ҆влє́на предста́нꙋтъ пред̾ тобо́ю и҆ возрыда́ютъ, и҆ воспла́чꙋтъ, и҆ во ѻ҆́гнь кромѣ́шнїй ѿи́дꙋтъ, и҆̀же никогда́же пока́ѧшасѧ: въ ра́дости же и҆ весе́лїи првⷣныхъ ли́къ вни́детъ въ черто́гъ нбⷭ҇ный.

=Сті́хъ:= ~И҆сповѣ́мсѧ тебѣ̀, гдⷭ҇и, всѣ́мъ се́рдцемъ мои́мъ:

~Ѽ кі́й ча́съ тогда̀, и҆ де́нь стра́шный, є҆гда̀ сѧ́детъ сꙋдїѧ̀ на престо́лѣ стра́шнѣмъ! кни̑ги разгиба́ютсѧ, и҆ дѣѧ̑нїѧ ѡ҆блича́ютсѧ, и҆ та̑йнаѧ тьмы̀ ꙗ҆влє́на быва́ютъ: а҆́гг҃ли ѡ҆бтека́ютъ, собира́юще всѧ̑ ꙗ҆зы́ки. прїиди́те, ᲂу҆слы́шите, ца́рїе и҆ кнѧ́зи, рабѝ и҆ свобо́днїи, грѣ̑шницы и҆ првⷣницы, бога́тїи и҆ ни́щїи: ꙗ҆́кѡ грѧде́тъ сꙋдїѧ̀, хотѧ́й сꙋди́ти все́й вселе́ннѣй. и҆ кто̀ постои́тъ пред̾ лице́мъ є҆гѡ̀, є҆гда̀ а҆́гг҃ли предста́нꙋтъ ѡ҆блича́юще дѣѧ̑нїѧ, помышлє́нїѧ и҆ мы̑сли, ꙗ҆̀же въ нощѝ и҆ во днѝ; ѽ кі́й ча́съ тогда̀! но пре́жде да́же не приспѣ́етъ кончи́на, потщи́сѧ зовꙋ́щи, дꙋшѐ: бж҃е, ѡ҆брати́въ сп҃си́ мѧ, ꙗ҆́кѡ є҆ди́нъ бл҃госе́рдъ.

=Гла́съ и҃: Сті́хъ:= ~Возвеселю́сѧ и҆ возра́дꙋюсѧ ѡ҆ тебѣ̀:

~Данїи́лъ прⷪ҇ро́къ, мꙋ́жъ жела́нїй бы́въ, власти́тельство бж҃їе ви́дѣвъ, си́це вопїѧ́ше: сꙋдїѧ̀ сѣ́де, и҆ кни̑ги разгнꙋ́шасѧ. блюдѝ, дꙋшѐ моѧ̀: пости́ши ли сѧ, бли́жнѧгѡ твоегѡ̀ не пре́зри: ѿ бра́шенъ воздержи́ши ли сѧ, бра́та твоегѡ̀ не ѡ҆сꙋжда́й: да не во ѻ҆́гнь ѿсыла́ема сгори́ши ꙗ҆́кѡ во́скъ, но да без̾ поткнове́нїѧ введе́тъ тѧ̀ хрⷭ҇то́съ во црⷭ҇твїе своѐ.

=Гла́съ а҃. Сті́хъ:= ~Воскреснѝ, гдⷭ҇и бж҃е мо́й, да вознесе́тсѧ рꙋка̀ твоѧ̀:

~Пред̾ѡчи́стимъ себѐ бра́тїе, цари́цею добродѣ́телей: се́ бо прїи́де, бога́тство бл҃ги́хъ на́мъ подаю́щи: страсте́й ᲂу҆толѧ́етъ дмє́нїѧ, и҆ во влⷣкою примирѧ́етъ прегрѣши́вшыѧ. тѣ́мже съ весе́лїемъ сїю̀ прїи́мемъ, вопїю́ще хрⷭ҇тꙋ̀ бг҃ꙋ: воскр҃сы́й и҆з̾ ме́ртвыхъ, неѡсꙋжде́ны на́съ сохранѝ, славосло́вѧщыѧ тѧ̀ є҆ди́наго безгрѣ́шнаго.

=Сла́ва, па́ки то́йже сті́хъ.=
{{text_align=center}}

=И҆ ны́нѣ:= ~Пребл҃гослове́нна є҆сѝ: =Славосло́вїе вели́кое: и҆ ѿпꙋ́стъ. Та́же, ѡ҆бы́чнаѧ лїті́а въ притво́рѣ, въ не́йже пое́мъ: Сла́ва, и҆ ны́нѣ, стїхи́рꙋ є҆ѵⷢ҇льскꙋю. Присовокꙋплѧ́емъ и ча́съ а҃-й, въ не́мже чте́тсѧ ѡ҆глаше́нїе прпⷣбнагѡ ѻ҆тца̀ на́шегѡ ѳео́дѡра стꙋді́та.=

=На +лїтꙋргі́и+  и҆з̾ѡбрази́тєльнаѧ. И҆ бл҃жє́нна гла́са, на ѕ҃: и҆ ѿ канѡ́на трїѡ́ди пѣ́снь ѕ҃, на д҃. Прокі́менъ, гла́съ г҃:= ~Ве́лїй гдⷭ҇ь на́шъ: =Сті́хъ:= ~Хвали́те гдⷭ҇а, ꙗ҆́кѡ бл҃гъ ѱало́мъ: =А҆пⷭ҇лъ къ корі́нѳѧнѡмъ, зача́ло р҃м. А҆ллилꙋ́їа, гла́съ и҃:= ~Прїиди́те возра́дꙋемсѧ гдⷭ҇еви, воскли́кнемъ бг҃ꙋ сп҃си́телю на́шемꙋ. =Сті́хъ:= ~Предвари́мъ лицѐ є҆гѡ̀ во и҆сповѣ́данїи, и҆ во ѱалмѣ́хъ воскли́кнемъ є҆мꙋ̀. =Є҆ѵⷢ҇лїе ѿ матѳе́а, зача́ло р҃ѕ. Прича́стенъ:= ~Хвали́те гдⷭ҇а съ нб҃съ: =Дрꙋгі́й:= ~Ра́дꙋйтесѧ, првⷣнїи, ѡ҆ гдⷭ҇ѣ:

![Image6](Pictures/100000000000024F000000C14A0A267114723770.png)

![Рисунок 21](Pictures/100000000000035200000053120A900A4E9AA105.png)

=Въ недѣ́лю ве́чера,=
{{text_align=center}}

=на Гдⷭ҇и воззва́хъ, пое́мъ, ꙗ҆́кѡ ѡ҆бы́чно, стїхи̑ры ѻ҆смогла́сника г҃: и҆ мине́и дневна́гѡ ст҃а́гѡ г҃. Сла́ва, и҆ ны́нѣ, бг҃оро́диченъ.=
{{text_align=center}}

=На стїхо́внѣ же ѡ҆ставлѧ́етсѧ ѻ҆смогла́сникъ, и҆ пое́мъ самогла́сенъ днѐ, ѻ҆́ба ли̑ка вкꙋ́пѣ. Гла́съ и҃:=
{{text_align=center}}

~Сластолю́бствовавше, пе́рвꙋю прїѧ́хомъ наготꙋ̀, побѣди́вшесѧ го́рькимъ вкꙋше́нїемъ, и҆ ѿ бг҃а и҆згна́ни бы́хомъ. но взы́демъ къ покаѧ́нїю, и҆ чꙋ̑вства ѡ҆чи́стимъ ѿ тѣ́хъ, къ ни̑мже бра́нь, вхо́дъ поста̀ творѧ́ще, наде́ждою бл҃года́ти сердца̀ ᲂу҆твержда́юще, а҆ не бра́шны, въ ни́хже ходи́вшїи не прїѧ́ша по́льзы. и҆ пода́стсѧ на́мъ въ снѣ́дь а҆́гнецъ бж҃їй, во сщ҃е́ннѣй и҆ свѣтоно́снѣй но́щи воскрⷭ҇нїѧ, на́съ ра́ди приведе́нное заколе́нїе, ᲂу҆ч҃нкѡ́мъ прїѻбще́нное въ ве́черъ та́инства, и҆ тьмꙋ̀ невѣ́дѣнїѧ разорѧ́ющее свѣ́томъ є҆гѡ̀ воскрⷭ҇нїѧ.

=Сті́хъ:= ~Къ тебѣ̀ возведо́хъ ѻ҆́чи моѝ, живꙋ́щемꙋ на нб҃сѝ. сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дїй свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀: та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже ᲂу҆ще́дритъ ны̀.

=И҆ па́ки то́йже самогла́сенъ:= ~Сладколю́бствовавше:

=Сті́хъ в҃:= ~Поми́лꙋй на́съ, гдⷭ҇и, поми́лꙋй на́съ, ꙗ҆́кѡ по мно́гꙋ и҆спо́лнихомсѧ ᲂу҆ничиже́нїѧ: наипа́че напо́лнисѧ дꙋша̀ на́ша поноше́нїѧ надме́нныхъ и҆ ᲂу҆ничиже́нїѧ го́рдыхъ.

=И҆ пое́мъ мч҃нченъ въ то́йже гла́съ:=
{{text_align=center}}

~Мч҃нцы гдⷭ҇ни, всѧ́ко мѣ́сто ѡ҆сщ҃а́ете, и҆ всѧ́къ недꙋ́гъ врачꙋ́ете: и҆ ны́нѣ моли́те, и҆зба́витисѧ ѿ сѣте́й вра́жїихъ дꙋша́мъ на́шымъ, мо́лимсѧ.

=Сла́ва, и҆ ны́нѣ, бг҃оро́диченъ, гла́съ то́йже:=
{{text_align=center}}

~Нбⷭ҇ныѧ си̑лы пою́тъ тѧ̀, бл҃года́тнаѧ мт҃и безневѣ́стнаѧ: и҆ мы̀ славосло́вимъ неизслѣ́димое твоѐ ржⷭ҇тво̀. бцⷣе, молѝ сп҃сти́сѧ дꙋша́мъ на́шымъ.

![Image7](Pictures/100000000000028F00000046C12EB2D22FB0EFE6.png)

![Рисунок 14](Pictures/100000000000036A0000005E80E67DEEB46158E3.png)

=Во вто́рникъ ве́чера.=
{{text_align=center}}

=Ѿ нача́ла вече́рни начина́емъ покло́ны.=
{{text_align=center}}

=На гдⷭ҇и воззва́хъ, стїхи̑ры ꙗ҆́кѡ ѡ҆бы́чно.=
{{text_align=center}}

=На стїхо́внѣ самогла́сенъ, гла́съ а҃:=
{{text_align=center}}

~Ра́достнѡ прїи́мемъ, вѣ́рнїи, бг҃одохнове́нное возвѣще́нїе ѡ҆ постѣ̀, ꙗ҆́коже дре́вле ненеѵі́тѧне, и҆ па́ки ꙗ҆́коже блꙋдни̑цы и҆ мытарѝ покаѧ́нїѧ про́повѣдь ѿ і҆ѡа́нна. воздержа́нїемъ ᲂу҆гото́вимсѧ ко прича́стїю влⷣчнѧгѡ въ сїѡ́нѣ сщ҃еннодѣ́йства. слеза́ми пред̾ѡчи́стимсѧ къ бж҃е́ственномꙋ въ не́мъ ᲂу҆мове́нїю. помо́лимсѧ ви́дѣти ѡ҆бра́зныѧ здѣ̀ па́схи соверше́нїе и҆ и҆́стинныѧ ꙗ҆вле́нїе. ᲂу҆гото́вимсѧ на поклоне́нїе крⷭ҇тꙋ̀ и҆ воста́нїю хрⷭ҇та̀ бг҃а, вопїю́ще къ немꙋ̀: не посрамѝ на́съ ѿ ча́ѧнїѧ на́шегѡ, чл҃вѣколю́бче.

=Сті́хъ:= ~Къ тебѣ̀ возведо́хъ ѻ҆́чи моѝ:

=И҆ па́ки тꙋ́же стїхи́рꙋ.=
{{text_align=center}}

=Сті́хъ:= ~Поми́лꙋй на́съ, гдⷭ҇и, поми́лꙋй на́съ:

=Мч҃нченъ:= ~Ѽ до́брыѧ кꙋ́пли ва́шеѧ, ст҃і́и! ꙗ҆́кѡ крѡ́ви да́сте, и҆ нб҃са̀ наслѣ́довасте: и҆ вре́меннѡ и҆скꙋси́вшесѧ, вѣ́чнѡ ра́дꙋетесѧ. вои́стиннꙋ добра̀ ва́ша кꙋ́плѧ: тлѣ̑ннаѧ бо ѡ҆ста́вльше, нетлѣ̑ннаѧ воспрїѧ́сте и҆ со а҆́гг҃лы ликꙋ́юще, пое́те непреста́ннѡ трⷪ҇цꙋ є҆диносꙋ́щнꙋю.

=Сла́ва, и҆ ны́нѣ, крⷭ҇тобг҃оро́диченъ:=
{{text_align=center}}

=Подо́бенъ:= ~Прехва́льнїи мч҃нцы:
{{text_align=center}}

~Дв҃а нескве́рнаѧ, на дре́вѣ нѣ́когда ви́дѣвши, є҆го́же родѝ и҆з̾ безсѣ́менныѧ ᲂу҆тро́бы, не терпѧ́щи серде́чнагѡ ᲂу҆ѧзвле́нїѧ, терза́ющисѧ глаго́лаше: ма́нїемъ содержа́й тва́рь всю̀, ка́кѡ ꙗ҆́кѡ ѡ҆сꙋжде́нный на крⷭ҇тъ вознесе́нъ є҆сѝ, всѧ́кѡ хотѧ́й сп҃стѝ человѣ́чество;

~Ны́нѣ ѿпꙋща́еши: =По трист҃о́мъ, тропа́рь:= ~Бцⷣе дв҃о, ра́дꙋйсѧ: =\[Покло́нъ а҃.\] Сла́ва:= ~Крⷭ҇ти́телю хрⷭ҇то́въ: =\[Покло́нъ а҃.\] И҆ ны́нѣ:= ~Моли́те за ны̀: =\[Покло́нъ а҃.\]= ~Под̾ твоѐ бл҃госе́рдїе прибѣга́емъ, бцⷣе: =\[без̾ покло́на.\]= ~Гдⷭ҇и, поми́лꙋй, =м҃.= =Сла́ва, и҆ ны́нѣ:= ~Чтⷭ҇нѣ́йшꙋю херꙋві̑мъ: ~И҆́менемъ гдⷭ҇нимъ блгⷭ҇вѝ, ѻ҆́тче. =І҆ере́й:= ~Сы́й блгⷭ҇ве́нъ хрⷭ҇то́съ бг҃ъ на́шъ: =И҆ мы̀ глаго́лемъ моли́твꙋ:= ~Нбⷭ҇ный цр҃ю̀: =и҆ покло́ны трѝ вели̑кїѧ съ моли́твою ст҃а́гѡ є҆фре́ма:= ~Гдⷭ҇и и҆ влⷣко живота̀ моегѡ̀: =и҆ про́чихъ в҃і. Па́ки сконча́вше покло́ны, глаго́лемъ моли́твꙋ вышепи́саннꙋю:= ~Гдⷭ҇и и҆ влⷣко живота̀ моегѡ̀: =и҆ покло́нъ є҆ди́нъ вели́кїй. Трист҃о́е.= =По= ~Ѻ҆́ч҃е на́шъ: ~Гдⷭ҇и, поми́лꙋй, =в҃і.= =Сла́ва, и҆ ны́нѣ:= ~Гдⷭ҇и, поми́лꙋй, =три́жды.= ~Бл҃гословѝ: =И҆ ѿпꙋ́стъ.=

=+Повече́рїе+ пое́мъ вели́кое съ поклѡ́ны. По Досто́йно є҆́сть, тропарѝ дневны̑ѧ и҆ хра́мꙋ. И҆ ѿпꙋ́стъ ме́ньшїй.=

=Та́кожде и҆ проти́вꙋ пѧтка̀ твори́мъ.=

![Рисунок 13](Pictures/10000000000001E7000000D12BA261CE41F755A8.png)

![Рисунок 12](Pictures/10000000000005DD0000007544CAD44D39097AF2.png)

=Въ сре́дꙋ сы́рнꙋю.=
{{text_align=center}}

=+Полꙋ́нощница+, съ поклѡ́ны є҆ѧ̀.=
{{text_align=center}}

=На ᲂу҆́трени:=
{{text_align=center}}

=Пое́мъ А҆ллилꙋ́їа въ настоѧ́щїй гла́съ ѻ҆ктѡ́иха, и҆ трⷪ҇чны= \[Зри\] =гла́са, и҆ ѡ҆бы̑чныѧ каѳі̑смы двѣ̀. Вѣ́домо бꙋ́ди, ꙗ҆́кѡ въ сре́дꙋ и҆ въ пѧто́къ седми́цы сы́рныѧ пое́мъ А҆ллилꙋ́їа сотворѧ́емъ и҆ покло́ны ве́черъ и҆ ᲂу҆́трѡ, ꙗ҆́коже вы́ше рече́сѧ: и҆ по́стъ соверша́емъ по чи́нꙋ, а҆́ще и҆ ко́егѡлибо прилꙋчи́тсѧ ст҃а́гѡ, и҆ тропа́рь и҆мѣ́ѧй бꙋ́детъ. Междоча́сїѧ же не пое́мъ.=

=А҆́ще же пра́здникъ срѣ́тенїѧ гдⷭ҇нѧ, и҆лѝ хра́мъ ко́егѡ ст҃а́гѡ, пое́мъ тропа́рь и҆ покло́нѡвъ не твори́мъ, то́чїю по трѝ покло́ны вели́кихъ.=

=По а҃-мъ стїхосло́вїи сѣда́льны ѻ҆смогла́сника крⷭ҇тны.=
{{text_align=center}}

=По в҃-мъ же стїхосло́вїи сѣда́ленъ трїѡ́ди. Гла́съ в҃.=
{{text_align=center}}

=Подо́бенъ:= ~Милосе́рдїѧ сꙋ́щи:
{{text_align=center}}

~Съ ми́ромъ прейтѝ на́мъ смирє́ннымъ пред̾ѡчище́нїе постѡ́въ бл҃говолѝ, неизрече́ннымъ чл҃вѣколю́бїемъ твои́мъ, хрⷭ҇тѐ бж҃е: низложѝ вра̑жїѧ кова̑рствїѧ, и҆ крⷭ҇то́мъ твои́мъ всѧ̑ сп҃сѝ, є҆ди́не вѣ́дый сердє́чнаѧ.

=Сла́ва, то́йже. И҆ ны́нѣ, крⷭ҇тобг҃оро́диченъ. Подо́бенъ:=
{{text_align=center}}

~Предстоѧ́щи крⷭ҇тꙋ̀ твоемꙋ̀ безсѣ́меннѡ ро́ждшаѧ тѧ̀, и҆ не терпѧ́щи зрѣ́ти непра́веднѡ стра́ждꙋща, рыда́ше съ пла́чемъ, и҆ вопїѧ́ше тѝ: ка́кѡ стра́ждеши є҆стество́мъ безстра́стный, сладча́йшїй сн҃е; пою̀ твою̀ кра́йнюю бл҃госты́ню.

=Здѣ̀ чте́мъ сло́во ѡ҆ постѣ̀, вели́кагѡ васі́лїа, є҆гѡ́же нача́ло:=
{{text_align=center}}

=Оу҆=тѣша́йте, ᲂу҆тѣша́йте: =и҆ ѱало́мъ н҃.=

=Канѡ́нъ во ѻ҆ктѡ́ихѣ крⷭ҇тꙋ̀, со і҆рмосо́мъ на ѕ҃: и҆ въ мине́и ст҃а́гѡ на д҃: и҆ въ трїѡ́ди на д҃. Въ ко́ихъ же пѣ́снехъ приспѣ́етъ трипѣ́снецъ, пое́мъ канѡ́нъ трїѡ́ди со і҆рмосо́мъ на ѕ҃: и҆ трипѣ́снецъ на и҃: ~и҆ послѣдѝ і҆рмо́съ трипѣ́снца. Въ си́хъ же пѣ́снехъ ѡ҆ставлѧ́етсѧ канѡ́нъ ѻ҆ктѡ́иха и҆ мине́и. И҆ пое́мъ мине́и въ вы́шнихъ пѣ́снехъ си́це: а҃ пѣ́снь канѡ́на ѻ҆ктѡ́иха, со і҆рмосо́мъ на д҃: и҆ въ мине́и ст҃а́гѡ, а҃-ю и҆ г҃-ю пѣ́снь, на ѕ҃: и҆ въ трїѡ́ди на д҃. Подо́бнѣ пое́мъ ѻ҆смꙋ́ю съ шесто́ю, и҆ девѧ́тꙋю съ седмо́ю пѣ́сньми. Канѡ́нъ трїѡ́ди. Гла́съ д҃. Творе́нїе господи́на а҆ндре́а кри́тскагѡ.=

=Пѣ́снь а҃.=
{{text_align=center}}

=І҆рмо́съ:= ~Воспою̀ тебѣ̀, гдⷭ҇и бж҃е мо́й, ꙗ҆́кѡ и҆зве́лъ є҆сѝ лю́ди и҆з̾ рабо́ты є҆гѵ́петскїѧ: покры́лъ же є҆сѝ колесни̑цы фараѡ́нѡвы и҆ си́лꙋ.

~Постѧ́сѧ гдⷭ҇ь человѣ́чески, на́мъ къ подража́нїю, побѣжда́етъ и҆скꙋси́телѧ, показꙋ́ѧ на́ше и҆ предѣ́лы подписꙋ́ѧ на́мъ.

~Мѡѷсе́й бж҃е́ственный на сїна́и бг҃ꙋ лице́мъ къ лицꙋ̀ глаго́лати сподо́бисѧ воздержа́нїемъ: томꙋ̀ вѣ́рнїи поревнꙋ́имъ.

~Млⷭ҇тивъ бꙋ́ди, гдⷭ҇и, лю́демъ твои̑мъ, и҆ призрѣ́въ ꙗ҆́кѡ бг҃ъ млⷭ҇тивымъ твои́мъ ѻ҆́комъ, посѣтѝ всѣ́хъ мно́жествомъ млⷭ҇ти твоеѧ̀.

=Бг҃оро́диченъ:= ~Къ тебѣ̀ всѝ притека́емъ, бцⷣе, ꙗ҆́кѡ побо́рницѣ тве́рдѣй, на мл҃твꙋ дви́жꙋще тѧ̀, и҆зба́витисѧ ста́дꙋ твоемꙋ̀ ѿ всѧ́кагѡ ѡ҆бстоѧ́нїѧ.

=Пѣ́снь г҃.=
{{text_align=center}}

=І҆рмо́съ:= ~Въ гдⷭ҇ѣ бз҃ѣ мое́мъ се́рдце моѐ ᲂу҆тверди́сѧ: тѣ́мъ немощствꙋ́ющїи препоѧ́сашасѧ си́лою.

~Чꙋ́дный є҆нѡ́хъ воздержа́нїемъ преложи́сѧ ѿ землѝ: томꙋ̀ ревнꙋ́юще, преложи́мсѧ ѿ тлѣ́нїѧ къ жи́зни.

~Мл҃твами и҆ поще́ньми и҆зба́вителѧ ᲂу҆мо́лимъ: сра́дꙋетсѧ бо созда́тель покаѧ́нїю созда́нїй свои́хъ.

~Гото́висѧ, ѽ дꙋшѐ, и҆ пред̾ѡчи́стисѧ пре́жде стрⷭ҇ти хрⷭ҇то́вы, да въ воскрⷭ҇нїе дꙋхо́внѡ пра́зднꙋеши съ ни́мъ.

=Бг҃оро́диченъ:= ~Ꙗ҆́кѡ ро́ждшаѧ бг҃а, ѡ҆ на́съ непреста́ннѡ моли́сѧ: къ тебѣ́ бо, бцⷣе, грѣ́шнїи прибѣга́емъ.

=Та́же трипѣ́снецъ і҆ѡ́сифа, гла́съ в҃:=
{{text_align=center}}

=Пѣ́снь г҃.=
{{text_align=center}}

=І҆рмо́съ:= ~На ка́мени мѧ̀ вѣ́ры:

~Просте́рлъ є҆сѝ дла̑ни на крⷭ҇тѣ̀ твое́мъ, ᲂу҆мертви́лъ є҆сѝ ᲂу҆мерщвле́нїемъ твои́мъ клѧ́твꙋ, ѡ҆живи́лъ є҆сѝ стрⷭ҇тїю твое́ю человѣ́ки. тѣ́мже пое́мъ твоѐ бж҃е́ственное распѧ́тїе, і҆и҃се чл҃вѣколю́бче бж҃е на́шъ.

~Снѣ́дїю дре́ва ᲂу҆мертви́вшесѧ, дре́вомъ крⷭ҇та̀ твоегѡ̀ ѡ҆жи́хомъ. того̀ ᲂу҆̀бо прино́симъ тебѣ̀ въ мл҃твꙋ: бл҃года́ть и҆ млⷭ҇ть на́мъ низпослѝ, бл҃годѣ́телю влⷣко многомлⷭ҇тиве.

~ѿверзо́шасѧ преддвє́рїѧ поще́нїѧ, приближа́етсѧ по́прище воздержа́нїѧ: горѧ́щимъ ᲂу҆се́рдїемъ воста́немъ, да прїи́мемъ да́ръ бг҃ода́нный, ᲂу҆толѧ́ющїй зно́й прегрѣше́нїй.

~Вре́мѧ бл҃же́нное поста̀, и҆спꙋща́ющее лꙋчы̀ покаѧ́нїѧ, возсїѧ̀: пристꙋ́пимъ любоче́стнѡ, ѿгонѧ́юще тьмꙋ̀ глꙋбоча́йшꙋю лѣ́ности, всѝ веселѧ́щесѧ.

~По́стъ ѡ҆ст҃и́мъ любомꙋ́дреннѡ, проповѣ́даимъ воздержа́нїе страсте́й, возопїи́мъ во слеза́хъ влⷣцѣ: да́ждь на́мъ бл҃года́ть, содѣ́йствꙋющꙋю во твоѧ̑ хотѣ̑нїѧ, гдⷭ҇и многомлⷭ҇тиве.

~Прїи́мше дарова́нїе поста̀, просла́вимъ да́вшаго во сп҃се́нїе, и҆ сїѐ содѣ́лаимъ трꙋдолю́бнѡ, да ѡ҆ставле́нїе согрѣше́нїй на́шихъ воспрїи́мемъ ѿ рꙋкѝ сотво́ршагѡ.

=Бг҃оро́диченъ: Оу҆=толѝ смꙋще́нїе страсте́й мои́хъ, и҆сцѣлѝ ꙗ҆́звы дꙋшѝ моеѧ̀, воздви́гни мѧ̀ ѿ сна̀ лѣ́ности хода́тайствомъ твои́мъ и҆ предста́тельствомъ, прест҃а́ѧ влⷣчце мт҃и дв҃о.

=И҆́ный, гла́съ то́йже.=
{{text_align=center}}

=І҆рмо́съ:= ~Непло́дный мо́й ᲂу҆́мъ:

~Возне́сшꙋсѧ тѝ, сп҃се, во́лею на крⷭ҇тъ, всѧ̀ тва́рь земна́ѧ подви́жесѧ, и҆ раздра́сѧ церко́внаѧ завѣ́са.

=Оу҆=ѧ́звленъ бы́лъ є҆сѝ на крⷭ҇тѣ̀, і҆и҃се мо́й, менє̀ ра́ди, и҆ прободе́нъ въ ре́бра, бл҃же: ѿню́дꙋже вѣ́рою покланѧ́юсѧ бж҃е́ственнѣй держа́вѣ твое́й.

=Сла́ва, трⷪ҇ченъ:= ~Прекло́нь колѣ̑на на зе́млю, ѻ҆ц҃ꙋ̀ покланѧ́юсѧ, сн҃а сла́влю, и҆ дх҃а воспѣва́ю, є҆диново́льное нача́ло и҆ трїѷпоста́сное.

=Бг҃оро́диченъ:= ~Непостижи́мо є҆́сть та́инство твоегѡ̀ рожде́нїѧ, чтⷭ҇аѧ: ражда́еши бо, мр҃і́е, неискꙋсомꙋ́жнѡ бг҃а, и҆ пребыва́еши нетлѣ́нна.

=Сла́ва тебѣ̀, бж҃е на́шъ, сла́ва тебѣ̀.=

~По́стное вре́мѧ си́лою твое́ю, хрⷭ҇тѐ, ѡ҆ст҃и́въ, сп҃сѝ ѿ сѣте́й вра́жїихъ всѧ̑ ны̀, покланѧ́ющыѧсѧ тебѣ̀.

=І҆рмо́съ:= ~Непло́дный мо́й ᲂу҆́мъ плодоно́сенъ покажи́ ми, бж҃е, дѣ́лателю до́брыхъ, насади́телю бл҃ги́хъ, бл҃госе́рдїемъ твои́мъ.

=Сѣда́ленъ мине́и ст҃о́мꙋ. Сла́ва, и҆ ны́нѣ, крⷭ҇тобг҃оро́диченъ.=
{{text_align=center}}

=Пѣ́снь д҃.=
{{text_align=center}}

=І҆рмо́съ: Оу҆=слы́шахъ слꙋ́хъ тво́й, и҆ ᲂу҆боѧ́хсѧ, разꙋмѣ́хъ дѣла̀ твоѧ̑, и҆ ᲂу҆жасо́хсѧ, гдⷭ҇и.

~А҆враа́мъ добродѣ́телїю и҆ страннолю́бїемъ трⷪ҇цꙋ прїѧ́тъ а҆́гг҃льски прише́дшꙋю.

~да́ръ воздержа́нїѧ є҆́сть бога́тство некра́домое: и҆ си́мъ ѡ҆богати́выйсѧ, ѡ҆богати́тсѧ бж҃ество́мъ.

=Сла́ва:= ~Прїиди́те, воспла́чимъ вкꙋ́пѣ сло́вомъ, вѣ́рою вопїю́ще: бж҃е, млⷭ҇тивъ бꙋ́ди къ на́мъ мно́гѡ согрѣ́шшымъ.

=Бг҃оро́диченъ:= ~Мт҃и непоро́чнаѧ, бл҃гослове́ннаѧ, чтⷭ҇аѧ дв҃о, сн҃ꙋ твоемꙋ̀ и҆ бг҃ꙋ на́шемꙋ ѡ҆ мі́рѣ моли́сѧ.

=Пѣ́снь є҃.=
{{text_align=center}}

=І҆рмо́съ:= ~Возсїѧ́вый свѣ́тъ, и҆ просвѣти́вый ᲂу҆́тро, и҆ показа́вый де́нь: сла́ва тебѣ̀, сла́ва тебѣ̀, і҆и҃се сн҃е бж҃їй.

~Пости́всѧ дре́вле мѡѷсе́й на горѣ̀ сїна́йстѣй, бг҃ови́децъ ꙗ҆ви́сѧ: и҆ и҆лїа̀ на ѻ҆́гненнѣй колесни́цѣ возноша́шесѧ.

~Пости́всѧ нѣ́когда мꙋ́дрый и҆са́їа, ᲂу҆́глѧ ѻ҆́нагѡ клеще́ю вкꙋша́етъ, є҆гда̀ ко ᲂу҆стна́мъ є҆гѡ̀ прикоснꙋ́сѧ.

=Сла́ва:= ~Пости́всѧ дре́вле данїи́лъ, и҆ трїѐ ѻ҆́троцы вкꙋ́пѣ, чє́люсти львѡ́въ сокрꙋши́вше, горѧ́щїй пла́мень попра́ша.

=Бг҃оро́диченъ:= ~Бг҃ороди́тельнице чтⷭ҇аѧ, бг҃а во чре́вѣ твое́мъ носи́вшаѧ нетлѣ́ннѡ, сохранѝ ста́до твоѐ, и҆ соблюдѝ невреди́мо.

=Пѣ́снь ѕ҃.=
{{text_align=center}}

=І҆рмо́съ:= ~Ꙗ҆́коже прⷪ҇ро́ка і҆ѡ́нꙋ ѿ ки́та и҆зба́вилъ є҆сѝ, хрⷭ҇тѐ бж҃е: и҆ менѐ и҆з̾ глꙋбины̀ прегрѣше́нїй возведѝ, и҆ сп҃си́ мѧ, є҆ди́не чл҃вѣколю́бче.

~І҆ѡ́нꙋ въ ки́тѣ честно́е поще́нїе нѣ́когда спасло̀ є҆́сть: пости́мсѧ ᲂу҆̀бо ѿ се́рдца, и҆ ᲂу҆бѣжи́мъ ѻ҆́нагѡ въ гее́ннѣ тлѣ́нїѧ.

~Ненеѵі́тѧне же па́ки гнѣ́въ бж҃їй претвори́ша те́плымъ покаѧ́нїемъ и҆ любо́вїю: тѣ̑мъ ны́нѣ любе́знѡ всѝ поревнꙋ́имъ.

=Сла́ва:= ~Предстоѧ́й по́стъ созыва́етъ на́съ на покаѧ́нїе: притеце́мъ ᲂу҆̀бо съ любо́вїю, и҆ ᲂу҆разꙋмѣ́имъ, что́ є҆сть да́ръ воздержа́нїѧ.

=Бг҃оро́диченъ:= ~Несказа́ннѡ ро́ждшаѧ сп҃са мі́рꙋ хрⷭ҇та̀ бг҃а на́шего, того̀ молѧ́щи не преста́й, сп҃стѝ ве́сь ро́дъ воспѣва́ющихъ тѧ̀.

=Конда́къ ст҃а́гѡ: а҆́ще ст҃ы́й не и҆́мать кондака̀, глаго́лемъ мч҃нченъ гла́са, и҆́же и҆ сѣда́ленъ.=
{{text_align=center}}

=Пѣ́снь з҃.=
{{text_align=center}}

=І҆рмо́съ:= ~Ѻ҆тє́цъ на́шихъ бж҃е, не посрамѝ на́съ, но да́рꙋй на́мъ со дерзнове́нїемъ вопи́ти тебѣ̀: бл҃гослове́нъ є҆сѝ, бж҃е ѻ҆тє́цъ на́шихъ.

~Бꙋ́демъ и҆ мы̀ ꙗ҆́кѡ данїи́лъ ѻ҆́ный, львы̀ нѣ́когда посто́мъ ᲂу҆кроти́вый въ ро́вѣ рыка́ющыѧ.

~Ю҆́ношамъ тре́мъ поревнꙋ́имъ со стра́хомъ, да ᲂу҆бѣ́гнемъ ѻ҆гнѧ̀ гее́нскагѡ, ꙗ҆́коже сі́и вавѷлѡ́нскїѧ пе́щи.

=Сла́ва:= ~Пости́мсѧ и҆ мы̀ чи́стымъ се́рдцемъ, и҆ ѡ҆чи́стимъ тѣ́ло, и҆ ве́сь дꙋ́хъ всѧ́кѡ бг҃ꙋ посвѧти́мъ.

=Бг҃оро́диченъ:= ~Дв҃о мт҃и чтⷭ҇аѧ, и҆з̾ тебє̀ воплоще́ннаго превѣ́чнаго сло́ва молѧ́щи не преста́й, сп҃сти́сѧ дꙋша́мъ на́шымъ.

=Пѣ́снь и҃.=
{{text_align=center}}

=І҆рмо́съ:= ~Цр҃ѧ̀ хрⷭ҇та̀ и҆сповѣ́даша плѣне́ннїи ѻ҆́троцы, въ пещѝ глаго́люще ве́лїимъ гла́сомъ: всѧ̑ дѣла̀, по́йте гдⷭ҇а.

~Пости́всѧ дре́вле і҆ѡ́сифъ, и҆збѣжѐ смѣше́нїѧ беззако́нныѧ жены̀, и҆ ца́рство ᲂу҆лꙋчѝ: тѣ́мже и҆ мы̀ поще́нїемъ ᲂу҆гаси́мъ разжжє́нныѧ стрѣ́лы врага̀ велїа́ра.

~Поще́нїемъ дв҃дъ побѣ́дꙋ поста́ви на и҆ноплеме́нника, и҆ ца́рство ѡ҆брѣ́те: тѣ́мже и҆ мы̀ прїи́мемъ воздержа́нїемъ побѣ́дꙋ на врагѝ, и҆ во гдⷭ҇ѣ вѣнча́ни бꙋ́демъ.

~Сохрани́мъ и҆ мы̀ добродѣ́тєли си́хъ: і҆́ѡвлево мꙋ́жество, і҆а́кѡвле неѕло́бїе, вѣ́рꙋ а҆враа́мовꙋ, цѣломꙋ́дрїе і҆ѡ́сифово и҆ дв҃довꙋ до́блесть.

=Бг҃оро́диченъ:= ~Цр҃ѧ̀ хрⷭ҇та̀, є҆го́же родѝ на́мъ дв҃а мр҃і́а, и҆ по ржⷭ҇твѣ̀ пребы́сть дв҃а чтⷭ҇аѧ, всѧ̑ дѣла̀, по́йте гдⷭ҇а.

=Та́же трипѣ́снецъ.=
{{text_align=center}}

=І҆рмо́съ:= ~Въ пе́щь ѻ҆́гненнꙋю:

~Крⷭ҇тоѡбра́знѡ мѡѷсе́й дла̑ни возводѧ̀ на горѣ̀, врагѝ побѣжда́ше: ты́ же, сп҃се, на крⷭ҇тѣ̀ рꙋ́цѣ просте́ръ, ᲂу҆мертви́лъ є҆сѝ всепа́гꙋбное а҆́да мꙋчи́тельство.

~Гвоздьмѝ прибїе́нъ на крⷭ҇тѣ̀, и҆ въ ре́бра прободе́нъ, хрⷭ҇тѐ сп҃се мо́й, ѿ клѧ́твы и҆зба́вилъ є҆сѝ земноро́дныѧ, и҆ ра́дости несконча́емыѧ ѻ҆́бщники показа́лъ є҆сѝ: тѣ́мже бл҃гословлѧ́емъ чл҃вѣколю́бїе твоѐ.

~Возсїѧ́вшее вре́мѧ воздержа́нїѧ мы́сленнѡ просвѣща́етъ дꙋшє́внаѧ чꙋ̑вства, и҆ страсте́й мглꙋ̀ ѿгонѧ́етъ: тѣ́мже ѡ҆блобыза́имъ сїѐ ѿ се́рдца, хрⷭ҇та превозносѧ́ще во вѣ́ки.

~Стра̑сти всегꙋби́тєльныѧ дꙋшє́вныѧ, сла̑сти смертонѡ́сныѧ по́стъ ᲂу҆мерщвлѧ́етъ, и҆ и҆́стиннѡ въ постоѧ́нїи твори́тъ сердє́чнаѧ ᲂу҆стремлє́нїѧ и҆ движє́нїѧ: се́й ᲂу҆́бо вѣ́рою воспрїи́мемъ
любе́знѡ.

~Настоѧ́щїй ст҃ы́й де́нь, вѣ́рнїи, чи́стымъ помышле́нїемъ почти́мъ, не поста̀ нача́ло се́й вѣ́дꙋще, но вхо́дъ глаго́люще, и҆ прише́ствїе ко преддве́рїю поста̀.

~добрѣ́йшїй по́стъ преддве́рїемъ пред̾ѡчисти́тельныхъ по́честей, а҆́ки степе́ньми и҆ лѣ́ствицею, бл҃гопрїѧ́тнѡ прїе́млетъ бг҃олюби́вꙋю дꙋ́шꙋ, къ се́й приложи́въ ны́нѣшнїй де́нь.

=Бг҃оро́диченъ:= ~Ѿве́рзи толкꙋ́щымъ на́мъ и҆ млⷭ҇ть твою̀ призыва́ющымъ, дв҃о, ско́рое человѣ́кѡмъ прибѣ́жище и҆ тве́рдаѧ во всѣ́хъ по́моще, и҆ сꙋ́щымъ въ нꙋ́ждахъ и҆звѣ́стное, застꙋ́пленїе.

=И҆́ный.=
{{text_align=center}}

=І҆рмо́съ:= ~Въ кꙋпинѣ̀ на сїна́йстѣй горѣ̀:

~Вознесе́нъ на крⷭ҇тъ, влⷣко всѧ́ческихъ, а҆да́ма со є҆́ѵою па́ки воззва́лъ є҆сѝ, и҆ въ ра́й, хрⷭ҇тѐ сп҃се, вве́лъ є҆сѝ, тѧ̀ воспѣва́ющыѧ во всѧ̑ вѣ́ки.

~Тебѣ̀ возне́сшꙋсѧ, хрⷭ҇тѐ, на крⷭ҇тъ во́лею, лꙋчы̀ со́лнєчныѧ стра́хомъ помрачи́шасѧ, и҆ за́йде де́нь. сегѡ̀ ра́ди разбо́йникъ бг҃а тѧ̀ и҆сповѣ́да во всѧ̑ вѣ́ки.

=Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.=

=Трⷪ҇ченъ:= ~Ра́вна ѻ҆ц҃ꙋ̀ сн҃а и҆ ст҃а́го дх҃а вѣ́ровахомъ бы́ти, ст҃ꙋ́ю трⷪ҇цꙋ въ бж҃ествѣ̀ є҆ди́номъ: є҆́йже вѣ́рою покланѧ́емсѧ, а҆́рїево ᲂу҆че́нїе при́снѡ попира́юще.

=Бг҃оро́диченъ:= ~Ка́кѡ тѧ̀ воспою̀, ꙗ҆́коже подоба́етъ, бцⷣе дв҃о, смра́дными грѣхмѝ а҆́зъ ны́нѣ помраче́нный; но ᲂу҆̀бо, прест҃а́ѧ, простѝ ми дерзнове́нїе ᲂу҆бо́гагѡ моегѡ̀ пѣ́нїѧ.

=Сла́ва тебѣ̀, бж҃е на́шъ, сла́ва тебѣ̀.=

~Крⷭ҇те, вѣ́рныхъ ᲂу҆пова́нїе, царе́й ѡ҆рꙋ́жїе, сщ҃е́нникѡвъ сла́во, мона́шествꙋющихъ крѣ́посте, твое́ю си́лою всѧ̑ тѧ̀ славосло́вѧщыѧ сп҃са́й во вѣ́ки.

=Хва́лимъ, бл҃гослови́мъ, покланѧ́емсѧ гдⷭ҇еви:=

=І҆рмо́съ:= ~Въ кꙋпинѣ̀ на сїна́йстѣй горѣ̀, мѡѷсе́ю чꙋ́до дв҃ы дре́вле проѡбрази́вшаго, по́йте, бл҃гослови́те и҆ превозноси́те во всѧ̑ вѣ́ки.

=И҆ стїхосло́витсѧ Чтⷭ҇нѣ́йшꙋю:=
{{text_align=center}}

=Пѣ́снь ѳ҃.=
{{text_align=center}}

=І҆рмо́съ:= ~Велича́емъ всѝ чл҃вѣколю́бїе твоѐ, хрⷭ҇тѐ сп҃се на́шъ, сла́во ра̑бъ твои́хъ и҆ вѣ́нче вѣ́рныхъ, возвели́чивый па́мѧть ро́ждшїѧ тѧ̀.

~Мѡѷсе́й во є҆гѵ́птѣ мо́ре раздѣлѝ, и҆ лю́ди преведѐ, и҆ сїѧ̑ препита̀ въ пꙋсты́ни непрохо́днѣй, посто́мъ творѧ̀ чꙋдеса̀.

~І҆исꙋ́съ наѵи́нъ воздержа́нїемъ лю́ди ѡ҆ст҃ѝ, и҆ наслѣ́дствова зе́млю ѡ҆бѣтова́ннꙋю, і҆орда́нъ преше́дъ пре́жде.

~Гедеѡ́нъ ѻ҆́ный, то́кмѡ съ тремѝ сты̀ мꙋже́й хлепта́вшими побѣжда́етъ и҆ноплеме́нники воздержа́нїемъ и҆ мл҃твою: томꙋ̀ ревнꙋ́юще и҆ мы̀ подража́имъ.

=Бг҃оро́диченъ:= ~Ра́дꙋйсѧ, всечⷭ҇тна́ѧ чтⷭ҇аѧ мр҃і́е, дѣ́вства похвало̀, а҆́гг҃лѡмъ ᲂу҆твержде́нїе, человѣ́кѡмъ по́моще, мі́рꙋ ра́досте, и҆ мт҃и и҆ рабо̀ бг҃а на́шегѡ.

=Та́же трипѣ́снецъ.=
{{text_align=center}}

=І҆рмо́съ:= ~Ѿ бг҃а бг҃а сло́ва:

~На крⷭ҇тѣ̀ просте́ръ бж҃е́ственныѧ дла̑ни, совокꙋпи́лъ є҆сѝ пре́жде разстоѧ̑щаѧсѧ, и҆зба́вителю: и҆ хода́тайствовавъ, ꙗ҆́кѡ да́ръ ѻ҆ц҃ꙋ̀ прине́слъ є҆сѝ ѡ҆сꙋжде́нное сꙋщество̀ сме́ртныхъ: сегѡ̀ ра́ди пое́мъ пречⷭ҇тое твоѐ распѧ́тїе.

~Ст҃а́гѡ поста̀ возсїѧ́вшаѧ бл҃года́ть лꙋчы̀ и҆спꙋща́етъ на́мъ, пред̾ѡчища́ющыѧ колеба́нїе помышле́нїй и҆ тьмꙋ̀ пресыще́нїѧ ѿгонѧ́ющыѧ: сегѡ̀ ра́ди, вѣ́рнїи, ᲂу҆се́рднѡ се́й воспрїи́мемъ.

~Свѣтоно́сное поще́нїе, дарова́нїй бж҃е́ственныхъ ча́шꙋ раство́ршее на́мъ дне́сь всѣ̑мъ пред̾ѧвлѧ́етъ: хотѧ́щїи сеѧ̀ причасти́тисѧ на по́льзꙋ дꙋшѝ, помо́лимсѧ всѣ́хъ влⷣцѣ содѣ́йствовати на́мъ.

~Гвоздьмѝ бж҃е́ственныхъ твои́хъ рꙋ́къ пригвозди́лъ є҆сѝ, ще́дре, на́шѧ грѣхѝ на крⷭ҇тѣ̀: копїе́мъ же ре́бръ твои́хъ растерза́лъ є҆сѝ лꙋка́вое писа́нїе согрѣше́нїй и҆ паде́нїй лю́тыхъ. сегѡ̀ ра́ди пое́мъ пречⷭ҇тое твоѐ распѧ́тїе.

~Добродѣ́телей добрѣ́йшаѧ ѿверза́етсѧ стезѧ̀, по́прище бж҃е́ственныхъ поще́нїй сѐ всѣ̑мъ ᲂу҆готовлѧ́етсѧ: подвиза́тисѧ зако́ннѡ хотѧ́щїи, проси́те хрⷭ҇та̀, ми́рное вре́мѧ на́мъ ѿ высоты̀ дарова́ти.

=Бг҃оро́диченъ:= ~Скорѣ́йшею мл҃твою, неꙋсы́пнымъ твои́мъ покро́вомъ, держа́вною твое́ю по́мощїю, влⷣчце чтⷭ҇аѧ, ны́нѣ соблюдѝ вѣ̑рныѧ твоѧ̑ рабы̑ ѿ всѧ́кагѡ сопроти́внагѡ прило́га, и҆ ѿ страсте́й и҆ прегрѣше́нїй и҆ напа́стей сп҃сѝ.

=И҆́ный.=
{{text_align=center}}

=І҆рмо́съ:= ~Преесте́ственнѡ пло́тїю:

~На дре́вѣ крⷭ҇тнѣмъ во́лею пригво́ждьсѧ, всѣ́хъ на́съ свободи́лъ є҆сѝ ѿ клѧ́твы зако́нныѧ: тѣ́мъ тѧ̀ по до́лгꙋ велича́емъ, хрⷭ҇тѐ.

~Всѝ покланѧ́емсѧ стрⷭ҇те́мъ твои̑мъ, сп҃се, ꙗ҆̀же во́лею воспрїѧ́лъ є҆сѝ, да свободи́ши ро́дъ человѣ́ческїй ѿ рабо́ты вра́гꙋ.

=Трⷪ҇ченъ:= ~Присносꙋ́щнѡ и҆ нетлѣ́ннѡ сн҃а родѝ ѻ҆ц҃ъ, и҆ дх҃ъ є҆́сть є҆диносꙋ́щенъ ѻ҆ц҃ꙋ́ и҆ сн҃ови, нераздѣ́льнаѧ трⷪ҇ца.

=Бг҃оро́диченъ:= ~Да́ти на́мъ грѣ̑шнымъ прощє́нїе прегрѣше́нїй моли ѿ тебє̀ вопло́щшагосѧ сп҃са, мр҃і́е пребл҃гослове́ннаѧ.

=Сла́ва тебѣ̀, бж҃е на́шъ, сла́ва тебѣ̀.=

~Лобыза́ющыѧ тѧ̀, крⷭ҇те, сподо́би си́лою твое́ю по́стное вре́мѧ прейтѝ въ ми́рѣ, и҆ и҆зба́ви ѿ рабо́ты вра́гꙋ.

=І҆рмо́съ:= ~Преесте́ственнѡ пло́тїю заче́ншꙋю во чре́вѣ сло́во, ѿ ѻ҆ц҃а̀ безлѣ́тнѡ предвозсїѧ́вшее, въ пѣ́снехъ немо́лчныхъ велича́емъ вѣ́рнїи.

=Свѣти́ленъ во ѻ҆ктѡ́ихѣ гла́са, три́жды: трⷪ҇ченъ.=
{{text_align=center}}

=На стїхо́внѣ самогла́сенъ днѐ, гла́съ а҃:=
{{text_align=center}}

~Ѿ бра́шенъ постѧ́щисѧ, дꙋшѐ моѧ̀, и҆ ѿ страсте́й не ѡ҆чища́ющисѧ, всꙋ́е ра́дꙋешисѧ неѧде́нїю: а҆́ще бо не бꙋ́детъ тѝ стремле́нїе ко и҆справле́нїю, ꙗ҆́кѡ лжи́ваѧ возненави́дѣна бꙋ́деши ѿ бг҃а, и҆ ѕлы̑мъ де́монѡмъ ᲂу҆подо́бишисѧ, николи́же ꙗ҆дꙋ́щымъ. да не ᲂу҆́бо согрѣша́ющи, по́стъ непотре́бенъ сотвори́ши. но неподви́жима ко стремле́нїємъ безмѣ̑стнымъ пребыва́й, мнѧ́щи предстоѧ́ти распѧ́томꙋ сп҃сꙋ, па́че же сраспѧ́тисѧ тебє̀ ра́ди распе́ншемꙋсѧ, вопїю́щи къ немꙋ̀: помѧни́ мѧ, гдⷭ҇и, є҆гда̀ прїи́деши во црⷭ҇твїи твое́мъ.

=Глаго́лемъ се́й два́жды.=
{{text_align=center}}

=Та́же мч҃нченъ:= ~Ва́съ, прехва́льнїи мч҃нцы, ни ско́рбь, ни тѣснота̀, ни гла́дъ, ни гоне́нїе, ни бѣда̀, ни ꙗ҆́рость ѕвѣре́й ни ме́чь, нижѐ ѻ҆́гнь претѧ́й разлꙋчи́ти ѿ бг҃а возмого́ша: любо́вїю же па́че къ немꙋ̀, ꙗ҆́кѡ въ чꙋжди́хъ подвиза́вшесѧ тѣлесѣ́хъ, є҆стество̀ забы́сте, сме́рть презрѣ́вше. тѣ́мже и҆ по достоѧ́нїю болѣ́зней ва́шихъ мздꙋ̀ прїѧ́сте, нбⷭ҇нагѡ црⷭ҇твїѧ наслѣ̑дницы бы́сте: моли́тесѧ ѡ҆ дꙋша́хъ на́шихъ.

=Сла́ва, и҆ ны́нѣ, крⷭ҇тобг҃оро́диченъ.=
{{text_align=center}}

=Подо́бенъ:= ~Нбⷭ҇ныхъ чинѡ́въ:
{{text_align=center}}

~Вознесе́на ꙗ҆́кѡ ви́дѣ на крⷭ҇тѣ̀ а҆́гнца, непоро́чнаѧ дв҃а пла́чꙋщи вопїѧ́ше: сладча́йшее моѐ ча́до, что̀ сїѐ но́вое и҆ стра́нное видѣ́нїе; ка́кѡ держа́й всѧ̑ дла́нїю на дре́вѣ пригвожде́нъ є҆сѝ пло́тїю;

=Та́же,= ~Бл҃го є҆́сть: =Трист҃о́е.= =И҆= ~Ѻ҆́ч҃е на́шъ: =И҆ тропа́рь:= ~Въ хра́мѣ стоѧ́ще сла́вы твоеѧ̀: ~Гдⷭ҇и, поми́лꙋй, =м҃. Сла́ва, и҆ ны́нѣ:= ~Чтⷭ҇нѣ́йшꙋю херꙋві̑мъ: ~И҆́менемъ гдⷭ҇нимъ бл҃гословѝ, ѻ҆́тче. =І҆ере́й:= ~Сы́й бл҃гослове́нъ хрⷭ҇то́съ бг҃ъ на́шъ, всегда̀, ны́нѣ и҆ при́снѡ и҆ во вѣ́ки вѣкѡ́въ, а҆ми́нь. =Та́же,= ~Нбⷭ҇ный цр҃ю̀: =И҆ твори́мъ г҃ покло́ны вели̑кїѧ, съ мл҃твою ст҃а́гѡ є҆фре́ма:= ~Гдⷭ҇и и҆ влⷣко живота̀ моегѡ̀: =И҆ про́чихъ покло́нѡвъ в҃і и҆злегка̀, ᲂу҆томле́нїѧ ра́ди, глаго́люще себѣ̀ вта́й на кі́йждо покло́нъ:= ~Бж҃е, млⷭ҇тивъ бꙋ́ди мнѣ̀ грѣ́шномꙋ. =И҆ па́ки сконча́вше покло́ны, глаго́лемъ мл҃твꙋ всю̀ вышепи́саннꙋю:= ~Гдⷭ҇и и҆ влⷣко живота̀ моегѡ̀: =И҆ покло́нъ є҆ди́нъ вели́кїй.=

=Присовокꙋплѧ́емъ же и҆ а҃-й ча́съ. Начина́етъ и҆гꙋ́менъ, и҆лѝ є҆кклисїа́рхъ, и҆лѝ предстоѧ́щїй мона́хъ:= ~Прїиди́те, поклони́мсѧ: =три́жды. Покло́ны г҃, и҆ ча́съ а҃-й, во́ньже чте́мъ и҆ ѡ҆глашє́нїѧ стꙋді́тѡва. На а҃-мъ часѣ̀, тропа́рь:= ~Заꙋ́тра ᲂу҆слы́ши гла́съ мо́й: =ско́рѡ, без̾ пѣ́нїѧ.= ~Стѡпы̀ моѧ̑ напра́ви: =и҆= ~Да и҆спо́лнѧтсѧ ᲂу҆ста̀: =По трист҃о́мъ, тропа́рь:= ~Ско́рѡ предварѝ: ~Гдⷭ҇и, поми́лꙋй, =м҃. И҆ мл҃твꙋ:= ~И҆́же на всѧ́кое вре́мѧ: ~Гдⷭ҇и, поми́лꙋй, =три́жды. Сла́ва, и҆ ны́нѣ:= ~Чтⷭ҇нѣ́йшꙋю херꙋві̑мъ: ~И҆́менемъ гдⷭ҇нимъ: =И҆ ѡ҆бы̑чныѧ покло́ны. Трист҃о́е.= ~Гдⷭ҇и, поми́лꙋй, =в҃і.= ~Хрⷭ҇тѐ свѣ́те: =И҆ ѿпꙋ́стъ.=

=И҆ и҆схожде́нїе въ притво́ръ. И҆ лїті́а за ᲂу҆поко́й.=
{{text_align=center}}

=Въ тꙋ́южде сре́дꙋ сы́рнꙋю пое́мъ часы̀ г҃-й и҆ ѕ҃-й, съ поклѡ́ны и҆ тропари̑ по́стными: на часѣ́хъ въ кампа́нъ не ᲂу҆дарѧ́ютъ.=

![Рисунок 11](Pictures/10000000000002310000003E896231A5A3FD8F4C.png)

![Рисунок 10](Pictures/10000000000005DF0000007CDFDF2E8DB1A7AC0D.png)

=На ѕ҃-мъ часѣ̀,=
{{text_align=center}}

=тропа́рь прⷪ҇ро́чества, гла́съ г҃:=
{{text_align=center}}

~Цр҃ю̀ ст҃ы́й всеси́льне, є҆гѡ́же боѧ́тсѧ и҆ трепе́щꙋтъ всѧ́чєскаѧ, сп҃сѝ на́съ: мо́жеши бо проща́ти грѣхѝ, ꙗ҆́кѡ бл҃госе́рдъ.

=Сла́ва, и҆ ны́нѣ, то́йже.=
{{text_align=center}}

=Прокі́менъ, гла́съ ѕ҃, ѱало́мъ к҃з:= ~Сп҃сѝ, гдⷭ҇и, лю́ди твоѧ̑ и҆ бл҃гословѝ достоѧ́нїе твоѐ.
=Сті́хъ:= ~Къ тебѣ̀, гдⷭ҇и, воззовꙋ̀:

=Прⷪ҇ро́чества і҆ѡи́лева чте́нїе. \[Глава̀ в҃, ст. в҃і-к҃ѕ\].=
{{text_align=center}}

=^Т=а́кѡ глаго́летъ гдⷭ҇ь: ѡ҆брати́тесѧ ко мнѣ̀ всѣ́мъ се́рдцемъ ва́шимъ въ постѣ̀ и҆ въ пла́чи и҆ въ рыда́нїи, и҆ расто́ргните сердца̀ ва̑ша, а҆ не ри̑зы ва́шѧ, и҆ ѡ҆брати́тесѧ ко гдⷭ҇ꙋ бг҃ꙋ ва́шемꙋ: ꙗ҆́кѡ млⷭ҇тивъ и҆ ще́дръ є҆́сть, долготерпѣли́въ и҆ многомлⷭ҇тивъ, и҆ раскаѧва́ѧйсѧ ѡ҆ ѕло́бахъ. Кто̀ вѣ́сть, ѡ҆брати́тсѧ ли, и҆ раска́етсѧ, и҆ ѡ҆ста́витъ за собо́ю бл҃гослове́нїе и҆ же́ртвꙋ и҆ возлїѧ́нїе гдⷭ҇ꙋ бг҃ꙋ ва́шемꙋ; Вострꙋби́те трꙋбо́ю въ сїѡ́нѣ, ѡ҆ст҃и́те по́стъ, проповѣ́дите цѣльбꙋ̀, собери́те лю́ди, ѡ҆ст҃и́те цр҃ковь, и҆збери́те старѣ̑йшины, совокꙋпи́те младе́нцы ссꙋ́щыѧ сосцы̀: да и҆зы́детъ жени́хъ ѿ ло́жа своегѡ̀, и҆ невѣ́ста ѿ черто́га своегѡ̀. Междꙋ̀ степе́ньми же́ртвенника воспла́чꙋтсѧ жерцы̀ слꙋжа́щїи гдⷭ҇ꙋ, и҆ рекꙋ́тъ: пощадѝ, гдⷭ҇и, лю́ди твоѧ̑, и҆ не да́ждь достоѧ́нїѧ твоегѡ̀ на ᲂу҆кори́знꙋ, да не ѡ҆блада́ютъ и҆́ми ꙗ҆зы́цы, да не рекꙋ́тъ во ꙗ҆зы́цѣхъ: гдѣ̀ є҆́сть бг҃ъ и҆́хъ; И҆ возревнова̀ гдⷭ҇ь ѡ҆ землѝ свое́й, и҆ пощадѣ̀ лю́ди своѧ̑. И҆ ѿвѣща̀ гдⷭ҇ь лю́демъ свои̑мъ, и҆ речѐ: сѐ а҆́зъ ва́мъ послю̀ пшени́цꙋ, и҆ вїно̀, и҆ ма́сло древѧ́ное, и҆ насы́титесѧ и҆́хъ, и҆ не да́мъ ва́съ ксемꙋ̀ на порꙋга́нїе во ꙗ҆зы́цѣхъ. И҆ сꙋ́щаго ѿ сѣ́вера ѿженꙋ̀ ѿ ва́съ, и҆ ѿри́нꙋ є҆го̀ на зе́млю безво́днꙋю, и҆ погꙋблю̀ лицѐ є҆гѡ̀ въ мо́ри пе́рвѣмъ, и҆ за̑днѧѧ є҆гѡ̀ въ мо́ри послѣ́днемъ: и҆ взы́детъ гни́лость є҆гѡ̀: и҆ взы́детъ смра́дъ є҆гѡ̀, ꙗ҆́кѡ возвели́чи дѣла̀ своѧ̑. Дерза́й, землѐ, ра́дꙋйсѧ и҆ весели́сѧ, ꙗ҆́кѡ возвели́чи гдⷭ҇ь, є҆́же сотвори́ти. Дерза́йте, ско́ти польсті́и, ꙗ҆́кѡ прозѧ́бнꙋша полѧ̀ пꙋсты́ни, ꙗ҆́кѡ дре́во принесѐ пло́дъ сво́й, вїногра́дъ и҆ смѡ́кви да́ша си́лꙋ свою̀. И҆ ча̑да сїѡ̑нѧ, ра́дꙋйтесѧ и҆ весели́тесѧ ѡ҆ гдⷭ҇ѣ бз҃ѣ ва́шемъ, ꙗ҆́кѡ дадѐ ва́мъ пи́щꙋ въ пра́вдꙋ, и҆ ѡ҆дожди́тъ ва́мъ до́ждь ра́ннїй и҆ по́здный, ꙗ҆́коже и҆ пре́жде: и҆ напо́лнѧтсѧ гꙋ́мна ва̑ша пшени́цы, и҆ преизлїю́тсѧ точи̑ла вїно́мъ и҆ є҆ле́емъ. И҆ возда́мъ ва́мъ вмѣ́стѡ лѣ́тъ, въ нѧ́же поѧдо́ша прꙋ́зи, и҆ мши́ца, и҆ си́плеве, и҆ гꙋ́сєницы, си́ла моѧ̀ вели́каѧ, ю҆́же посла́хъ на вы̀. И҆ снѣ́сте ꙗ҆дꙋ́ще, и҆ насы́титесѧ, и҆ похва́лите и҆́мѧ гдⷭ҇а бг҃а ва́шегѡ, ꙗ҆̀же сотворѝ съ ва́ми чꙋдеса̀: и҆ не посра́мѧтсѧ лю́дїе моѝ во вѣ́къ.

=Прокі́менъ, гла́съ з҃, ѱало́мъ к҃и:= ~Гдⷭ҇ь крѣ́пость лю́демъ свои̑мъ да́стъ, гдⷭ҇ь бл҃гослови́тъ лю́ди своѧ̑ ми́ромъ. =Сті́хъ:= ~Принеси́те гдⷭ҇еви, сн҃ове бж҃їи.

=Та́же,= ~Ско́рѡ да предварѧ́тъ: =Трист҃о́е. И҆ прѡ́чаѧ по ѡ҆бы́чаю поста̀. И҆ мл҃тва:= ~Бж҃е и҆ гдⷭ҇и си́лъ: =Вкꙋ́пѣ же пое́мъ и҆ ѳ҃-й ча́съ, и҆ мл҃твꙋ:= ~Влⷣко гдⷭ҇и і҆и҃се хрⷭ҇тѐ бж҃е на́шъ: =Посе́мъ, и҆з̾ѡбрази́тєльнаѧ, и҆ бл҃жє́нны:= ~Во црⷭ҇твїи твое́мъ: =ско́рѡ, без̾ пѣ́нїѧ. Сла́ва, и҆ ны́нѣ:= ~Помѧнѝ на́съ, гдⷭ҇и: =и҆ покло́ны трѝ.= ~Ли́къ нбⷭ҇ный: =И҆ прѡ́чаѧ. И҆ по= ~Ѻ҆́ч҃е на́шъ: =Кондакѝ хра́ма, и҆ ст҃о́мꙋ. Сла́ва, конда́къ:= ~Со ст҃ы́ми ᲂу҆поко́й: =И҆ ны́нѣ, конда́къ:= ~Предста́тельство хрⷭ҇тїа́нъ: ~Гдⷭ҇и, поми́лꙋй, =м҃. Сла́ва, и҆ ны́нѣ:= ~Чтⷭ҇нѣ́йшꙋю херꙋві̑мъ: =Покло́ны трѝ вели̑кїѧ, и҆ про́чихъ в҃і.=

=Посе́мъ дрꙋгі́й ли́къ начина́етъ +вече́рню+:= ~Прїиди́те, поклони́мсѧ: =три́жды, и҆ ѱало́мъ:= ~Бл҃гословѝ, дꙋшѐ моѧ̀, гдⷭ҇а: =И҆ прѡ́чаѧ.=

![Рисунок 9](Pictures/1000000000000191000000B10D41A7DAFC1E9893.jpg)

![Image8](Pictures/10000000000005DF0000007CDFDF2E8DB1A7AC0D.png)

=Въ сре́дꙋ ве́чера.=
{{text_align=center}}

=На гдⷭ҇и воззва́хъ,= =стїхи̑ры, ꙗ҆́кѡ ѡ҆бы́чно.=
{{text_align=center}}

=Сла́ва, и҆ ны́нѣ, бг҃оро́диченъ.=
{{text_align=center}}

=Прокі́менъ, гла́съ є҃, ѱало́мъ н҃г:= ~Бж҃е, во и҆́мѧ твоѐ сп҃си́ мѧ, и҆ въ си́лѣ твое́й сꙋди́ ми. =Сті́хъ:= ~Бж҃е, ᲂу҆слы́ши мл҃твꙋ мою̀, внꙋшѝ глаго́лы ᲂу҆́стъ мои́хъ.

=Прⷪ҇ро́чества і҆ѡи́лева чте́нїе. \[Глава̀ г҃, ст. в҃і-к҃а\].=
{{text_align=center}}

=^Т=а́кѡ глаго́летъ гдⷭ҇ь: да воста́нꙋтъ и҆ взы́дꙋтъ всѝ ꙗ҆зы́цы на ю҆до́ль і҆ѡсафа́товꙋ, ꙗ҆́кѡ та́мѡ сѧ́дꙋ разсꙋди́ти всѧ̑ ꙗ҆зы́ки ꙗ҆́же ѡ҆́крестъ. И҆спꙋсти́те серпы̀, ꙗ҆́кѡ предстои́тъ ѡ҆б̾има́нїе вїногра́да: вни́дите, топчи́те, ꙗ҆́кѡ и҆спо́лнь точи́ло, и҆злива́ютсѧ подточи̑лїѧ, ꙗ҆́кѡ ᲂу҆мно́жишасѧ ѕлѡ́бы и҆́хъ. Гла́си прогласи́шасѧ на по́ли сꙋде́бнѣмъ, ꙗ҆́кѡ бли́зъ де́нь гдⷭ҇нь на ю҆до́ли сꙋде́бнѣй. Со́лнце и҆ лꙋна̀ поме́ркнꙋтъ, и҆ ѕвѣ́зды скры́ютъ свѣ́тъ сво́й. Гдⷭ҇ь же ѿ сїѡ́на воззове́тъ, и҆ ѿ і҆ерⷭ҇ли́ма да́стъ гла́съ сво́й, и҆ потрѧсе́тсѧ нб҃о и҆ землѧ̀: гдⷭ҇ь же пощади́тъ лю́ди своѧ̑, и҆ ᲂу҆крѣпи́тъ \[гдⷭ҇ь\] сы́ны і҆и҃лєвы. И҆ ᲂу҆вѣ́сте, ꙗ҆́кѡ а҆́зъ гдⷭ҇ь бг҃ъ ва́шъ, вселѧ́ѧсѧ въ сїѡ́нѣ въ горѣ̀ мое́й ст҃ѣ́й: и҆ бꙋ́детъ і҆ерⷭ҇ли́мъ ст҃ъ, и҆ и҆ноплемє́нницы не про́йдꙋтъ сквозѣ̀ є҆гѡ̀ ктомꙋ̀. И҆ бꙋ́детъ въ то́й де́нь, и҆ска́плютъ го́ры сла́дость, и҆ хо́лми и҆сточа́тъ млеко̀, и҆ всѝ и҆сто́чницы і҆ꙋ̑дины и҆сточа́тъ во́ды: и҆ и҆сто́чникъ ѿ до́мꙋ гдⷭ҇нѧ и҆зы́детъ, и҆ напои́тъ водоте́чь ꙾си́тїѧ꙾. Є҆гѵ́петъ въ поги́бель бꙋ́детъ, и҆ і҆дꙋме́а въ по́ле поги́бели бꙋ́детъ за ѡ҆ѕлобле́нїе сынѡ́въ і҆ꙋ́диныхъ: поне́же пролїѧ́ша кро́вь пра́веднꙋю на землѝ свое́й. І҆ꙋде́а же во вѣ́ки насели́тсѧ, и҆ і҆ерⷭ҇ли́мъ въ ро́ды родѡ́въ. И҆ взыщꙋ̀ кро́ви и҆́хъ, и҆ не ѡ҆безвиню̀: и҆ гдⷭ҇ь всели́тсѧ въ сїѡ́нѣ.

=Прокі́менъ, гла́съ ѕ҃, ѱало́мъ р҃л:= ~Да ᲂу҆пова́етъ і҆и҃ль на гдⷭ҇а ѿны́нѣ и҆ до вѣ́ка. =Сті́хъ:= ~Гдⷭ҇и, не вознесе́сѧ се́рдце моѐ, нижѐ вознесо́стѣсѧ ѻ҆́чи моѝ. =И҆= ~Сподо́би, гдⷭ҇и, въ ве́черъ се́й:

=На стїхо́внѣ самогла́сенъ днѐ, гла́съ г҃:=
{{text_align=center}}

~Возсїѧ̀ весна̀ по́стнаѧ и҆ цвѣ́тъ покаѧ́нїѧ. ѡ҆чи́стимъ ᲂу҆̀бо себѐ, бра́тїе, ѿ всѧ́кїѧ скве́рны: свѣтода́вцꙋ пою́ще рце́мъ: сла́ва тебѣ̀, є҆ди́не чл҃вѣколю́бче.

=Сті́хъ же глаго́лемъ:= ~Къ тебѣ̀ возведо́хъ: =И҆ повторѧ́емъ самогла́сенъ. Та́же сті́хъ:= ~Поми́лꙋй на́съ, гдⷭ҇и: =и҆ мч҃нченъ:=

~Мч҃нцы твоѝ, гдⷭ҇и, вѣ́рою ᲂу҆тведи́вшесѧ, ᲂу҆пова́нїемъ ᲂу҆крѣпи́вшесѧ, любо́вїю крⷭ҇та̀ твоегѡ̀ дꙋше́внѡ соедини́вшесѧ, вра́жїе мꙋчи́тельство разрꙋши́ша, и҆ ᲂу҆лꙋчи́вше вѣнцы̀, со безпло́тными мо́лѧтсѧ ѡ҆ дꙋша́хъ на́шихъ.

=Сла́ва, и҆ ны́нѣ, бг҃оро́диченъ:= ~Первост҃а́ѧ, чтⷭ҇аѧ влⷣчце, похвала̀ сꙋ́щи нбⷭ҇ныхъ чинѡ́въ, а҆пⷭ҇лѡвъ пѣ́нїе, прⷪ҇ро́кѡвъ сбытїѐ, прїимѝ и҆ на̑шѧ молє́нїѧ.

~Ны́нѣ ѿпꙋща́еши: =По трист҃о́мъ,= =тропа́рь ст҃о́мꙋ. Сла́ва, и҆ ны́нѣ, бг҃оро́диченъ є҆гѡ̀. А҆́ще нѣ́сть, тогда̀ тропа́рь днѐ. Сла́ва, и҆ ны́нѣ, бг҃оро́диченъ, по гла́сꙋ тропарѧ̀. Є҆ктенїа̀:= ~Поми́лꙋй на́съ, бж҃е: =Покло́ны г҃ вели̑кїѧ.= ~Бꙋ́ди и҆́мѧ гдⷭ҇не: ~Бл҃гословлю̀ гдⷭ҇а: ~Досто́йно є҆́сть: =И҆ ѿпꙋ́стъ. И҆ и҆схожде́нїе въ притво́ръ.= =И҆ быва́етъ ѡ҆бы́чнаѧ лїті́а ѡ҆ ᲂу҆со́пшихъ.=

\[Зрѝ\] =Разꙋ́мно же да бꙋ́детъ, ꙗ҆́кѡ въ палесті́нѣ, є҆́же є҆́сть во і҆ерⷭ҇ли́мской странѣ̀, не прїѧ́хомъ ѿ ст҃ы́хъ ѻ҆тє́цъ сотворѧ́ти соверше́нныѧ лїтꙋргі́и въ сре́дꙋ и҆ въ пѧто́къ сы́рныѧ седми́цы, нижѐ преждесщ҃е́нныѧ: въ та̑ бо два̀ дни̑ пое́мъ а҆ллилꙋ́їа съ поклѡ́ны, ве́черъ и҆ ᲂу҆́трѡ, ꙗ҆́коже вы́ше рече́сѧ.=

=По вече́рни же, въ си́хъ двꙋ̀ дне́хъ, ꙗ҆ди́мъ сы́ръ и҆ ꙗ҆́ица, соблюда́юще и҆ пра́вило во ст҃ы́хъ ѻ҆тца̀ на́шегѡ нїки́фора, патрїа́рха кѡнстантїнопо́льскагѡ, и҆сповѣ́дника, глаго́люща: Подоба́етъ пости́тисѧ мона́хѡмъ въ сре́дꙋ и҆ пѧто́къ сыроѧ́стный. Ѿвраща́етъ же сїѐ пра́вило преда́нїе і҆акѡви́тское и҆ тетраді́тскꙋю є҆́ресь.=

\[Зрѝ\] =Въ сре́дꙋ сы́рнꙋю ве́черъ, +повече́рїе+ пое́мъ ма́лое. И҆ пое́мъ канѡ́нъ, и҆́же въ мине́и на рѧдꙋ̀, въ сꙋббѡ́тꙋ хотѧ́щагѡ прилꙋчи́тисѧ ст҃а́гѡ.=

![Image9](Pictures/100000000000023D0000003CE3EA799D5E0CB0EA.png)

![Image10](Pictures/10000000000005DF0000007CDFDF2E8DB1A7AC0D.png)

=Въ четверто́къ на ᲂу҆́трени.=
{{text_align=center}}

=По а҃-мъ стїхосло́вїи сѣда́льны ѻ҆смогла́сника, а҆пⷭ҇льскїѧ.=
{{text_align=center}}

=По в҃-мъ стїхосло́вїи сѣда́ленъ трїѡ́ди, гла́съ= ~є҃
{{text_align=center}}

=Подо́бенъ:= ~Собезнача́льное сло́во:
{{text_align=center}}

~Четыредесѧ́тницꙋ и҆ пред̾ѡчисти́тельницꙋ а҆пⷭ҇ли всѝ дне́сь вѣнча́ютъ, и҆ по́стное вре́мѧ ѡ҆сщ҃а́ютъ ᲂу҆ хрⷭ҇та̀ и҆зба́вителѧ, и҆ воскрⷭ҇нїе є҆гѡ̀ предвозвѣща́ютъ всѣ̑мъ, и҆ мо́лѧтсѧ гдⷭ҇ви, поми́ловатисѧ дꙋша́мъ на́шымъ.

=Сла́ва, то́йже. И҆ ны́нѣ, бг҃оро́диченъ, Подо́бенъ:=
{{text_align=center}}

~На тѧ̀, дв҃о чтⷭ҇аѧ, надє́жды несꙋмнѣ́ннѡ и҆мꙋ́щымъ покро́въ сꙋ́щи, свободѝ ѧ҆̀ ѿ разли́чныхъ и҆скꙋше́нїй и҆ ѡ҆бстоѧ́нїй и҆ бѣ́дъ лю́тыхъ, молѧ́щи сн҃а твоего̀ со а҆пⷭ҇лы є҆гѡ̀, и҆ сп҃сѝ всѧ̑ воспѣва́ющыѧ тѧ̀.

=Та́же чте́мъ сло́во ст҃а́гѡ а҆наста́сїа, и҆гꙋ́мена сїна́йскїѧ горы̀, и҆ ѱало́мъ н҃. Канѡ́ны же пое́мъ ѻ҆смогла́сника и҆ мине́и. А҆ въ ни́хже пѣ́снехъ пое́мъ трипѣ́снцы, ѡ҆ставлѧ́емъ таковы̑ѧ пѣ̑сни ѻ҆смогла́сника.=

=Трипѣ́снецъ. Творе́нїе господи́на і҆ѡ́сифа, гла́съ д҃.=

=Пѣ́снь д҃.=
{{text_align=center}}

=І҆рмо́съ: Оу҆=слы́ша прⷪ҇ро́къ прише́ствїе твоѐ, гдⷭ҇и, и҆ ᲂу҆боѧ́сѧ: разꙋмѣ̀ дѣла̀ твоѧ̑, и ᲂу҆жасе́сѧ. сла́ва, хрⷭ҇тѐ, си́лѣ твое́й: сла́ва снисхожде́нїю твоемꙋ̀.

~Просїѧ́ша въ мі́рѣ зарю̀ бг҃оразꙋ́мїѧ ᲂу҆ч҃нцы̀ твоѝ, гдⷭ҇и, и҆ пре́лесть помрачи́ша, разо́рше ѡ҆мраче́нїе прельще́нїѧ. тѣ́хъ мл҃твами, ще́дре, сп҃сѝ пою́щыѧ тѧ̀.

~Преддвє́рїѧ поста̀, подвигѡ́въ бл҃гоплѡ́дїи вѣнча̑ннаѧ, прїе́млютъ притека́ющихъ тре́звеннѡ, пѣ́сньми и҆ пѣ̑нїи та́инственными: ᲂу҆се́рднѡ вѣ́рнїи всѝ стеце́мсѧ.

~Оу҆мерщвле́нїѧ ри̑зы прїе́мъ, въ де́рзость невоздержа́нїѧ ѡ҆блеко́хсѧ ѡ҆каѧ́нный: но ты́ мѧ ѡ҆блецы̀, сн҃е бж҃їй, ѡ҆де́ждою свѣ́тлою возрожде́нїѧ.

~Житїѐ моѐ въ лꙋка́вствѣ и҆ всѧ́кой нечистотѣ̀ сконча́сѧ: но къ тебѣ̀ всеще́дромꙋ прибѣга́ю. предвари́въ ᲂу҆̀бо сп҃си́ мѧ, хрⷭ҇тѐ бж҃е, твое́ю бл҃гостїю.

=Бг҃оро́диченъ:= ~Зачала̀ є҆сѝ па́че сло́ва, и҆ родила̀ є҆сѝ па́че є҆стества̀, бг҃ороди́тельнице,влады́чествꙋющаго тва́рїю: є҆го́же непреста́ннѡ молѝ, и҆зба́витисѧ на́мъ ѿ всѧ́кагѡ гнѣ́ва, тебѐ ᲂу҆бл҃жа́ющымъ.

=И҆́ный. Гла́съ в҃.=
{{text_align=center}}

=І҆рмо́съ:= ~Прише́лъ є҆сѝ ѿ дв҃ы:

~Разсѣ́ѧвше мглꙋ̀ невоздержа́нїѧ сїѧ́ньми ᲂу҆че́нїй ва́шихъ, а҆пⷭ҇ли, просвѣти́сте воздержа́нїемъ всѧ̑ грѣ̑шныѧ и҆ првⷣныѧ, ꙗ҆́кѡ всехва́льнїи.

~Ꙗ҆́коже ꙗ҆́снїи би́серїе сло́ва, всѧ̑ концы̀ ᲂу҆краси́сте воздержа́нїемъ, а҆пⷭ҇ли, и҆ вои́стиннꙋ ᲂу҆добри́сте ны́нѣ дꙋ́шъ на́шихъ бл҃горо́дїе.

~Пе́щь страсте́й росо́ю поста̀ ᲂу҆вѧди́вше, а҆пⷭ҇ли, всѧ̑ человѣ́ки наꙋчи́сте и҆мѣ́ти є҆го̀, ꙗ҆́кѡ гра́дъ без̾ѡпа́сный и҆ жили́ще ѡ҆сщ҃е́нїѧ.

=Сла́ва:= ~Согрѣши́хъ, ѡ҆каѧ́нный, па́че всѣ́хъ человѣ̑къ, и҆ не пока́ѧхсѧ: ꙗ҆́кѡ манассі́а согрѣши́хъ. нра́вы покаѧ́нїѧ мѝ сотворѝ, гдⷭ҇и, пре́жде да́же не разрѣши́тъ мѧ̀ сме́рть.

=Бг҃оро́диченъ:= ~Тебѐ приста́нище сп҃се́нїѧ и҆ стѣ́нꙋ нерꙋши́мꙋ, бцⷣе влⷣчце, всѝ вѣ́рнїи вѣ́мы: ты́ бо мл҃твами твои́ми ѿ бѣ́дъ свобожда́еши дꙋ́шы на́шѧ.

=Та́же, і҆рмо́съ:= ~Прише́лъ є҆сѝ ѿ дв҃ы не хода́тай, ни а҆́гг҃лъ, но са́мъ гдⷭ҇ь вопло́щьсѧ, и҆ сп҃слъ є҆сѝ всего́ мѧ человѣ́ка. тѣ́мъ зовꙋ́ ти: сла́ва си́лѣ твое́й, гдⷭ҇и.

=Пѣ́снь и҃.=
{{text_align=center}}

=І҆рмо́съ:= ~Всѧ́чєскаѧ, влⷣко, премꙋ́дростїю твое́ю соста́вилъ є҆сѝ, земли́ же па́ки ᲂу҆тверди́лъ є҆сѝ, ꙗ҆́коже вѣ́си, дно̀, ѡ҆снова́нїемъ водрꙋзи́вый на вода́хъ безмѣ́рныхъ. тѣ́мъ всѝ вопїе́мъ воспѣва́юще: бл҃гослови́те, дѣла̀ гдⷭ҇нѧ, непреста́ннѡ гдⷭ҇а.

~Землѧ̀ всѧ̀, гдⷭ҇и, и҆спо́лнисѧ твоегѡ̀ хвале́нїѧ: всю́ бо ѡ҆бтечѐ бж҃е́ственныхъ ᲂу҆ч҃нкъ твои́хъ вѣща́нїе бж҃е́ственное, и҆з̾ глꙋбины̀ невѣ́дѣнїѧ ѡ҆браща́ющее къ ра́зꙋмꙋ, пою́щꙋю: бл҃гослови́те, дѣла̀ гдⷭ҇нѧ, гдⷭ҇а.

~Бл҃года́ть бж҃е́ственнаѧ покаѧ́нїѧ ꙗ҆ви́сѧ, сп҃се́нїе приносѧ́щи сеѧ̀ наслажда́ющымсѧ, стѧза̑нїѧ и҆ по́двизи по́тѡвъ и҆ трꙋдѡ́въ: тѣ́мже тецы̀, дꙋшѐ моѧ̀, ко влⷣцѣ твоемꙋ̀, мно́гихъ твои́хъ прегрѣше́нїй и҆́щꙋщи прїѧ́ти проще́нїе.

~По́прище ѿве́рзесѧ бг҃ода́ннагѡ воздержа́нїѧ, свѣ́тлѡ ᲂу҆срѧ́щимъ тре́бꙋющїи млⷭ҇ти: жа́ждетъ бо бл҃госе́рдый на́шегѡ сп҃се́нїѧ, и҆ простира́етсѧ да́ти проще́нїе и҆́щꙋщымъ є҆гѡ̀ ᲂу҆се́рднѡ и҆ любо́вїю рабо́тающымъ.

~Посто́мъ и҆з̾ѻщри́сѧ, ми́рствꙋющею мы́слїю, дꙋшѐ, напита́й же гдⷭ҇а бл҃годѣланїемъ, приносѧ́щи семꙋ̀ добродѣ́тели бра̑шна, ꙗ҆́кѡ бл҃говѡ́нныѧ жє́ртвы, и҆ взыва́ющи: дѣла̀, бл҃гослови́те непреста́ннѡ гдⷭ҇а.

=Бг҃оро́диченъ:= ~Всѣ́ми влады́чествꙋющаѧ, ст҃а́ѧ бцⷣе, мѡльбы̀ прїе́млющи ра̑бъ твои́хъ, влⷣчце, и҆зба́ви мѧ ѿ тьмы́ и҆ ѻ҆гнѧ̀ негаси́магѡ, ѕѡ́лъ мои́хъ мно́жєства ѡ҆чища́ющи твои́мъ хода́тайствомъ и҆ є҆ди́ною бж҃е́ственною твое́ю мл҃твою.

=И҆́ный.=
{{text_align=center}}

=І҆рмо́съ: Оу҆=страши́сѧ соѡбра́знагѡ дꙋшѝ:

~Ва́съ, а҆пⷭ҇лы, хрⷭ҇то́съ, ꙗ҆́коже свѣ́тъ, въ концы̀ всеѧ̀ вселе́нныѧ даѧ̀, речѐ: ше́дше наꙋчи́те во ꙗ҆зы́цѣхъ: да во пло́ти мѧ̀ сꙋ́ща ᲂу҆ви́дите воздержа́нїемъ живꙋ́ща, и҆ вра́жїю всю̀ си́лꙋ попира́юща, и҆ пꙋ́ть человѣ́кѡмъ ꙗ҆влѧ́юща пра́вый.

~Ꙗ҆ви́лъ є҆сѝ, хрⷭ҇тѐ, грѧдꙋ́щее воздержа́нїе во ѡ҆чище́нїе человѣ́кѡмъ и҆ во ѿлꙋче́нїе страсте́й: си́мъ бо твоѝ а҆пⷭ҇ли бл҃гоꙋгоди́ша, и҆ свѣ́тлїи свѣти́льницы на землѝ ꙗ҆ви́шасѧ, проповѣ́дающе гдⷭ҇а въ тре́хъ ли́цѣхъ, во є҆ди́нѣмъ же сꙋществѣ̀, всѣ̑мъ воспѣва́ющымъ є҆го̀.

~Ꙗ҆зы́кѡмъ проповѣ̑дницы вы̀ по́слани бы́сте ѿ ᲂу҆ч҃тлѧ хрⷭ҇та̀, ѽ ᲂу҆ч҃нцы̀, ᲂу҆че́ньми бж҃е́ственными просвѣща́ти и҆́хъ помышлє́нїѧ, ѿ страсте́й и҆ бра́шенъ да ᲂу҆держава́ютсѧ, жела́ютъ же воздержа́нїѧ, и҆ гдⷭ҇а зна́ютъ сего̀, и҆ созда́телѧ, и҆ творца̀ всѣ́хъ, и҆ бл҃годѣ́телѧ.

=Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.=

~Ꙗ҆́коже нѣ́когда ка́їнъ ᲂу҆бі́йца, не принесо́хъ же́ртвꙋ непоро́чнꙋ дꙋшѝ моеѧ̀, хрⷭ҇тѐ, нечи́стымъ ра́зꙋмомъ содержи́мь: не возгнꙋша́йсѧ ᲂу҆́бо менє̀ приходѧ́ща къ тебѣ̀ посто́мъ, сп҃се пребл҃гі́й, но при́зри на да́ры, ꙗ҆̀же любо́вїю несꙋ̀ тебѣ̀, бж҃е мо́й, во вре́мѧ поще́нїѧ.

=Бг҃оро́диченъ:= ~Бл҃же́но бы́сть чре́во бг҃омт҃ре, ꙗ҆́кѡ прїи́мшее сло́во, дебельство́мъ пло́ти ѿ неѧ̀ смѣси́вшеесѧ человѣ́ческомꙋ зра́кꙋ, по ѵ҆поста́си: и҆ ꙗ҆ви́сѧ гра́дъ бж҃їй, въ не́мже жи́ти вы́шнїй и҆ гдⷭ҇ь бг҃ъ бл҃говолѝ. тѣ́мже вопїе́мъ є҆́й̀: ра́дꙋйсѧ, бл҃года́тнаѧ, чтⷭ҇аѧ бцⷣе.

=Хва́лимъ, бл҃гослови́мъ, покланѧ́емсѧ гдⷭ҇еви:=

=І҆рмо́съ: Оу҆=страши́сѧ соѡбра́знагѡ дꙋшѝ, нескве́рнагѡ тѣ́ла ѻ҆трокѡ́въ бл҃гочести́выхъ, и҆ ᲂу҆страни́сѧ воспита́нный въ безмѣ́рнѣмъ веществѣ̀, непреста́нный ѻ҆́гнь. и҆з̾ꙋвѧ́дшꙋ же пла́мени, вѣ́чнꙋющаѧ пѣ́снь присноживꙋ́щемꙋ воспѣва́шесѧ: всѧ̑ дѣла̀, гдⷭ҇а по́йте, и҆ превозноси́те во всѧ̑ вѣ́ки.

=И҆ стїхосло́витсѧ Чтⷭ҇нѣ́йшꙋю:=
{{text_align=center}}

=Пѣ́снь ѳ҃.=
{{text_align=center}}

=І҆рмо́съ:= ~Ꙗ҆́кѡ сотворѝ мнѣ̀ вели̑чїѧ си́льный, и҆ ст҃о и҆́мѧ є҆гѡ̀, и҆ млⷭ҇ть є҆гѡ̀ въ ро́дъ и҆ ро́дъ боѧ́щымсѧ є҆гѡ̀.

~Ꙗ҆́кѡ свѣти̑ла нелѡ́жнаѧ мі́рꙋ по́слани бы́сте, и҆збавлѧ́юще ѿ глꙋбины̀ грѣхѡ́вныѧ: воспѣва́емъ ра́достнѡ ᲂу҆крѣпи́вшаго ва́съ, ꙗ҆́кѡ а҆пⷭ҇лы своѧ̑.

~Ꙗ҆́кѡ ва́съ, мꙋ́дрїи, дре́вле хрⷭ҇то́съ ꙗ҆́кѡ со́ль посла̀ мі́рꙋ ѡ҆б̾юродѣ́вшꙋ, вразꙋмлѧ́ющыѧ є҆го̀ къ позна́нїю своемꙋ̀, восхвалѧ́емъ вѣ́рнѡ.

~Ꙗ҆́кѡ мно́жество прегрѣше́нїй лю́тыхъ ѡ҆бдержи́тъ мѧ̀, со слеза́ми припа́даю тѝ, хрⷭ҇тѐ, просѧ̀ проще́нїе вины̀ пода́ти мѝ во вре́мѧ поста̀.

~Ꙗ҆́кѡ вери́гами нерѣши́мыми свѧ́занъ мои́хъ страсте́й, стеню̀ и҆ взыва́ю тѝ, сп҃се: свободи́ и҆ менѐ, ꙗ҆́кѡ да пою̀ прера́дованнѡ бл҃госе́рдїе твоѐ.

=Бг҃оро́диченъ:= ~Ꙗ҆́кѡ показа́ тѧ бг҃ъ, дв҃о чтⷭ҇аѧ, по́мощь ро́дꙋ человѣ́ческомꙋ, не преста́й прилѣ́жнѡ молѧ́щи є҆го̀ ѡ҆ на́съ вѣ́рныхъ.

=И҆́ный.=
{{text_align=center}}

=І҆рмо́съ:= ~Невмѣсти́маго бг҃а:

~А҆пⷭ҇льскїй ли́къ посто́мъ показа̀сѧ вселе́ннѣй все́й сїѧ́ѧй свѣ́тлостїю бж҃е́ственною и҆ просвѣща́ѧй мі́ръ.

=Оу҆=ч҃нкъ твои́хъ ли́къ, і҆и҃се чл҃вѣколю́бче, ꙗ҆зы́чєскїѧ ро́ды наꙋчѝ сокро́виществовати бога́тство воздержа́нїѧ.

~Дванадесѧтострꙋ́нное вѣща́нїе, ᲂу҆ч҃нкъ твои́хъ собо́ръ, воздержа́нїѧ бога́тство да́рствꙋетъ человѣ́кѡмъ и҆ и҆сто́чникъ сп҃се́нїѧ.

=Сла́ва:= ~Блꙋ́днагѡ гла́сомъ взыва́ю тѝ, гдⷭ҇и: ѻ҆́ч҃е, согрѣши́хъ, сп҃сѝ: ще́дре, да не ѿлꙋчи́ши менѐ ѿ сла́вы твоеѧ̀.

=Бг҃оро́диченъ:= ~Во чре́вѣ твое́мъ бг҃а ꙗ҆́кѡ чл҃вѣ́ка носи́вшаѧ, и҆ жи́знь мі́рꙋ и҆сточи́вшаѧ, тѧ̀ воспѣва́емъ, всест҃а́ѧ дв҃о.

=І҆рмо́съ:= ~Невмѣсти́маго бг҃а во чре́вѣ вмѣсти́вшаѧ, и҆ ра́дость мі́рꙋ роди́вшаѧ, тѧ̀ воспѣва́емъ, всест҃а́ѧ дв҃о.

=Свѣти́ленъ гла́са.=
{{text_align=center}}

=На стїхо́внѣ же пое́мъ самогла́сенъ днѐ, гла́съ г҃:=
{{text_align=center}}

~Возсїѧ̀ воздержа́нїѧ бл҃голѣ́пїе, бѣсо́вскꙋю мглꙋ̀ ѿгонѧ́щее: прїи́де поще́нїѧ чистота̀,дꙋше́вныхъ страсте́й и҆сцѣле́нїе носѧ́щаѧ. се́ю нѣ́когда̀ данїи́лъ и҆ ѻ҆́троцы въ вавѷлѡ́нѣ ѡ҆гради́вшесѧ, ѻ҆́въ ᲂу҆́бѡ ᲂу҆ста̀ львѡ́мъ ѡ҆бꙋзда̀, ѻ҆́ви же пла́мень пе́щный ᲂу҆гаси́ша. съ ни́миже и҆ на́съ то́южде сп҃сѝ, хрⷭ҇тѐ бж҃е, ꙗ҆́кѡ чл҃вѣколю́бецъ.

=И҆ повторѧ́емъ се́й, со стїхо́мъ:= ~И҆спо́лнихомсѧ заꙋ́тра:

=Та́же сті́хъ:= ~И҆ бꙋ́ди свѣ́тлость:

=И҆ мч҃нченъ:= ~Ꙗ҆́кѡ свѣти̑ла въ мі́рѣ сїѧ́ете и҆ по сме́рти, ст҃і́и мч҃нцы, по́двигомъ до́брымъ подвиза́вшесѧ: тѣ́мже и҆мꙋ́ще дерзнове́нїе, хрⷭ҇та̀ ᲂу҆моли́те, поми́ловатисѧ дꙋша́мъ на́шымъ.

=Сла́ва, и҆ ны́нѣ, бг҃оро́диченъ:= Въ жена́хъ ст҃а́ѧ, бцⷣе мт҃и безневѣ́стнаѧ, молѝ, є҆го́же родила̀ є҆сѝ, цр҃ѧ̀ и҆ бг҃а: да сп҃се́тъ на́съ ꙗ҆́кѡ чл҃вѣколю́бецъ.

=Та́же,= ~Бл҃го є҆́сть: =Совокꙋплѧ́емъ же и҆ ча́съ а҃, ꙗ҆́кѡ ѡ҆бы́чно. И҆ ѿпꙋ́стъ.=

![Image12](Pictures/10000000000005DF0000007CDFDF2E8DB1A7AC0D.png)

=Въ пѧто́къ сы́рный, на ᲂу҆́трени.=
{{text_align=center}}

=По шестоѱа́лмїи пое́мъ А҆ллилꙋ́їа,= =на гла́съ трⷪ҇чна гла́са.=
{{text_align=center}}

=По а҃-мъ стїхосло́вїи сѣда́льны крⷭ҇тныѧ ѻ҆смогла́сника.=
{{text_align=center}}

=По в҃-мъ стїхосло́вїи сѣда́ленъ трїѡ́ди, гла́съ з҃.=
{{text_align=center}}

=Подо́бенъ:= ~Ꙗ҆́кѡ и҆мꙋ́щи:
{{text_align=center}}

~Возвы́си цр҃кве́й ро́гъ, чтⷭ҇ны́й крⷭ҇те, низложѝ є҆реті́ческꙋю горды́ню си́лою твое́ю, и҆ возвеселѝ правосла́вныхъ ли́ки: сподо́би всѧ̑ ны̀ предвари́ти твоѐ прославле́нїе, и҆ поклони́тисѧ тебѣ̀ подно́жїю хрⷭ҇то́вꙋ: въ тебѣ́ бо хва́лимсѧ, дре́во бл҃гослове́нное.

=Сла́ва, то́йже.=

~И҆ =ны́нѣ, крⷭ҇тобг҃оро́диченъ:= Ꙗ҆́кѡ и҆мꙋ́щи млⷭ҇ть ко смире́нїю на́шемꙋ и҆ зрѧ́щи на земны̑ѧ многоꙋтѣснѧ́ємыѧ лю́ди, ᲂу҆милосердисѧ, бл҃гослове́ннаѧ бцⷣе: пребꙋ́ди молѧ́щисѧ, да не поги́бнемъ лю́тѣ: молѝ, ꙗ҆́кѡ пречⷭ҇таѧ, бл҃гоꙋвѣ́тливаго бг҃а сп҃сти́сѧ дꙋша́мъ на́шымъ, прест҃а́ѧ дв҃о.

=Та́же чте́мъ сло́во вели́кагѡ васі́лїа ѡ҆ постѣ̀, є҆гѡ́же нача́ло:= ~Вострꙋби́те въ новомѣ́сѧчїи трꙋбо́ю: =Та́же ѱало́мъ н҃.=

=И҆ канѡ́ны ѻ҆смогла́сника, мине́и и҆ трїѡ́ди. Въ ни́хже пѣ́снехъ пое́мъ трипѣ́снцы, ѡ҆ставлѧ́ютсѧ такѡвы̑ѧ пѣ̑сни ѻ҆смогла́сника и҆ мине́и: поне́же двоїрмо́сны сꙋ́ть трипѣ́снцы.=

=Канѡ́нъ трїѡ́ди. Творе́нїе господи́на і҆ѡ́сифа. Гла́съ и҃.=
{{text_align=center}}

=Пѣ́снь а҃.=
{{text_align=center}}

=І҆рмо́съ:= ~Во́дꙋ проше́дъ:

~Воздержа́нїѧ бж҃е́ственное вре́мѧ возсїѧ̀ всѣ̑мъ покаѧ́нїѧ просвѣще́нїе, ѿе́млющее тьмꙋ̀ прегрѣше́нїй: сїѐ ᲂу҆се́рднымъ се́рдцемъ прїи́мемъ.

~Сѐ покаѧ́нїѧ добро́та дꙋ́шы преѡбразꙋ́етъ, поще́нїѧ приведе́нїемъ: въ сїѐ тре́звеннѡ вше́дше вѣ́рнїи прїи́мемъ и҆ прегрѣше́нїй разрѣше́нїе.

=Сла́ва:= ~Нача̑ла, вла̑сти, и҆ херꙋві́ми, и҆ всѧ̑ си̑лы, моли́тесѧ, вре́мѧ по́стное соверши́ти на́мъ въ покаѧ́нїи и҆ всѧ́кой чистотѣ̀.

=Бг҃оро́диченъ:= ~Ст҃а́ѧ дв҃о, вѣ́рныхъ застꙋпле́нїе є҆ди́на, мл҃твꙋ твою̀ споспѣ́шнꙋю во вре́мѧ поще́нїѧ всѣ̑мъ пода́ждь, бцⷣꙋ чтⷭ҇ꙋю тѧ̀ вѣ́дꙋщымъ.

=І҆рмо́съ:= ~Во́дꙋ проше́дъ, ꙗ҆́кѡ сꙋ́шꙋ, и҆ є҆гѵ́петскагѡ ѕла̀ и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ на́шемꙋ пои́мъ.

=Пѣ́снь г҃.=
{{text_align=center}}

=І҆рмо́съ:= ~Нбⷭ҇нагѡ крꙋ́га:

~Па́гꙋбныхъ страсте́й дꙋше́вныхъ ᲂу҆бѣжи́мъ под̾ѧ́тїемъ поста̀, и҆ ᲂу҆миле́нїѧ пока́жемъ плоды̀, пе́рвѣе грѣхмѝ бг҃а бл҃госе́рдаго преѡгорчи́вшїи.

~Свѣщы̀ є҆ле́емъ бл҃ги́хъ дѣѧ́нїй вжещѝ всѝ ны́нѣ потщи́мсѧ ᲂусе́рднѡ, ꙗ҆́кѡ да вни́демъ съ мꙋ́дрыми дѣ́вами во свѣ́тлый черто́гъ ра́дꙋющесѧ.

=Сла́ва:= ~Бг҃оглаго́ливїи прⷪ҇ро́цы, бг҃ови́днїи мч҃нцы, и҆ бж҃е́ственнїи ᲂу҆ч҃нцы̀ сп҃сѡвы, того̀ моли́те, до́брѣ нача́ти и҆ бл҃гоꙋго́днѡ сконча́ти всѣ̑мъ поще́нїѧ по́прище, мо́лимсѧ.

=Бг҃оро́диченъ:= ~Ꙗ҆́кѡ винꙋ́ всѣ́хъ бл҃ги́хъ, влⷣчце, всѝ прилѣ́жнѡ тѧ мо́лимъ, є҆́же совни́ти на́мъ твои́мъ хода́тайствомъ въ по́стный по́двигъ, и҆ концꙋ̀ дарова́тисѧ сегѡ̀ сп҃си́тельномꙋ.

=І҆рмо́съ:= ~Нбⷭ҇нагѡ крꙋ́га ветхотво́рче гдⷭ҇и, и҆ цр҃кве зижди́телю, ты̀ менѐ ᲂу҆твердѝ въ любвѝ твое́й, жела́нїй кра́ю, вѣ́рныхъ ᲂу҆твержде́нїе, є҆ди́не чл҃вѣколю́бче.

=Та́же сѣда́ленъ мине́и, и҆ крⷭ҇тобг҃оро́диченъ.=
{{text_align=center}}

=Пѣ́снь д҃.=
{{text_align=center}}

=І҆рмо́съ: Оу҆=слы́шахъ, гдⷭ҇и:

~Ꙗ҆́коже ᲂу҆́треница возни́кши, ны́нѣ поще́нїѧ бл҃года́ть предлага́етъ на́мъ покаѧ́нїѧ вре́мѧ,долгѡ́въ тьмꙋ̀ разрѣша́ющее.

~Напита́имъ ни́щыѧ, млⷭ҇ть млⷭ҇тїю воспрїе́млюще, и҆ поще́нїѧ бж҃е́ственною водо́ю дꙋшє́вныѧ сквє́рны ѿмы́имъ.

=Сла́ва:= ~Нбⷭ҇нїи а҆́гг҃ли, бл҃года́вца ᲂу҆моли́те, ᲂу҆миле́нное на́ше покаѧ́нїе щедро́тами безмѣ́рными прїѧ́ти.

=Бг҃оро́диченъ:= ~Чи́стое ѡ҆чисти́лище согрѣша́ющихъ, ст҃а́ѧ влⷣчце, хода́тайствомъ твои́мъ раздерѝ согрѣше́нїй мои́хъ рꙋкописа́нїе.

=І҆рмо́съ: Оу҆=слы́шахъ, гдⷭ҇и, смотре́нїѧ твоегѡ̀ та́инство: разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀.

=Пѣ́снь є҃.=
{{text_align=center}}

=І҆рмо́съ:= ~Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тьма̀ ѡ҆каѧ́ннаго; но ѡ҆брати́ мѧ, и҆ къ свѣ́тꙋ за́повѣдей твои́хъ пꙋти̑ моѧ̑ напра́ви, молю́сѧ.

~Настоѧ́щїй де́нь творѧ́ще нача́токъ житїѧ̀ чи́стагѡ, ᲂу҆се́рднѡ къ подвигѡ́мъ вѣ́рнїи себѐ ᲂу҆гото́вимъ, плотскі̑ѧ трꙋды̀ и҆ дꙋше́вное бл҃гопло́дїе влⷣцѣ всѣ́хъ приносѧ́ще.

~Мѡѷсе́а по́стъ показа̀ прича́стника бж҃е́ственнагѡ бг҃овидѣ́нїѧ: семꙋ̀ ᲂу҆́бо подража́ющи, дꙋшѐ моѧ̀, по́стомъ воспрїимѝ бж҃е́ствєннаѧ восхождє́нїѧ въ себѣ̀ расположи́ти, ꙗ҆́кѡ да ви́диши бж҃їю свѣ́тлость.

~Сщ҃е́нныхъ а҆пⷭ҇лъ и҆ сщ҃енноимени́тыхъ мч҃нкъ мольба́ми сподо́би на́съ, і҆и҃се ще́дрый, поще́нїѧ вре́мѧ прейтѝ въ покаѧ́нїи и҆ всѧ́комъ ѿложе́нїи грѣха̀, мо́лимсѧ.

=Бг҃оро́диченъ:= ~Въ поще́нїѧ две́рь хотѧ́щїи вни́ти, мо́лимъ тѧ̀ бж҃їю две́рь, совни́ти рабѡ́мъ твои̑мъ, влⷣчце, и҆ разшири́ти всѧ́кѡ помышлє́нїѧ и҆ мы̑сли, твори́ти сп҃си́тєльнаѧ хотѣ̑нїѧ.

=Та́же трипѣ́снецъ господи́на і҆ѡ́сифа. Гла́съ ѕ҃.=
{{text_align=center}}

=Пѣ́снь є҃.=
{{text_align=center}}

=І҆рмо́съ:= ~Бж҃їимъ свѣ́томъ твои́мъ, бл҃же:

~На крⷭ҇тѣ̀ рꙋ́ка́ма пригвожде́нъ бы́въ, чл҃вѣколю́бче, копїе́мъ въ ре́бра прободе́нъ, писа́нїе па́дшагѡ а҆да́ма раздра́лъ є҆сѝ: тѣ́мже тѧ̀, жизнода́вче, пѣ́сньми сла́вимъ.

~Кова́рнѡ ѕмі́й лꙋка́вный стра̑сти наложи́въ мѝ дꙋшє́вныѧ, ѿ раѧ̀ и҆згна̀: ты́ же, сп҃се, дла̑ни на крⷭ҇тѣ̀ пригвозди́въ, къ высотѣ̀ нетлѣ́нїѧ привле́клъ є҆сѝ.

~Поста̀ бж҃е́ственное вре́мѧ, стра̑сти ѡ҆чища́ющее дꙋшє́вныѧ, и҆ тѣлє́сныѧ ѡ҆мыва́ющее ꙗ҆́звы,прїи́де ны́нѣ, наста̀: вѣ́рнїи стеце́мсѧ, и҆ сїѐ любомꙋ́дреннѡ прїи́мемъ.

~Вре́мѧ ꙗ҆ви́сѧ бл҃го́е, всѧ́кое лицѐ ѡ҆блача́ющее въ бж҃е́ственное дꙋшѝ весе́лїе: прїиди́те, ве́селѡ сїѐ прїи́мемъ, посто́мъ и҆ мл҃твою пред̾ѡчища́ющесѧ.

~По́стъ, сле́зы, мл҃твꙋ, ѡ҆бы́чай смире́нный на́съ ра́ди смири́вшемꙋсѧ принесе́мъ: ꙗ҆́кѡ да въ де́нь воздержа́нїѧ проще́нїе пода́стъ прегрѣше́нїй на́шихъ.

=Бг҃оро́диченъ:= ~Свѣтолꙋ́чными твои́ми блиста́ньми, влⷣчце бл҃га́ѧ мі́ра, ѿженѝ тьмꙋ̀ дꙋшѝ моеѧ̀ и҆ но́щь грѣха̀ моегѡ̀, да ᲂу҆се́рднѡ пою̀ и҆ ᲂу҆бл҃жа́ю тѧ.

=И҆́ный, гла́съ и҃.=
{{text_align=center}}

=І҆рмо́съ:= ~Вскꙋ́ю мѧ̀ ѿри́нꙋлъ є҆сѝ:

~Крⷭ҇тꙋ̀ твоемꙋ̀ покланѧ́юсѧ, гдⷭ҇и чл҃вѣколю́бче, и҆́мже мѧ̀ сп҃слъ є҆сѝ, и҆ пою̀ стрⷭ҇ти сп҃си́тєльныѧ и҆ бж҃е́ствєнныѧ, влⷣко, и҆́миже ѿ страсте́й мои́хъ болѣ́зненныхъ и҆зба́вихсѧ, сло́ве, въ жи́знь преходѧ̀ невреди́мꙋю.

~На крⷭ҇тъ надѣ́ющесѧ, ле́сти проти́вныхъ ѿвраща́емсѧ: въ не́мъ водрꙋзи́вшесѧ вѣ́рнїи позна́ни бы́хомъ бг҃ꙋ, ꙗ҆́кѡ а҆́гнцы новорожде́ннїи и҆збра́ннїи, и҆ чи́стое млеко̀ и҆спи́хомъ.

=Сла́ва, трⷪ҇ченъ:= ~Ѻ҆ц҃а̀, и҆ сло́во, и҆ ст҃а́го дх҃а всѝ сла́вимъ во є҆ди́номъ є҆стествѣ̀, позна́нїе свѣ́тлое и҆злага́юще: покланѧ́ющесѧ ѻ҆бои́мъ, и҆ раздѣлѧ́юще ли̑цы, неслїѧ́ннѡ, непрело́жнѡ слꙋжа́ще.

=Бг҃оро́диченъ: Оу҆=пова́нїе концє́мъ, ра́дость рабѡ́мъ твои̑мъ ты̀ є҆сѝ, дв҃о чтⷭ҇аѧ: чтꙋ́щыѧ любо́вїю ѡ҆́бразъ тво́й сохранѧ́й, пречтⷭ҇аѧ: и҆ твои́ми мл҃твами всѣ́хъ на́съ ѿ чꙋжда́гѡ свободѝ, ꙗ҆́кѡ премилосе́рднѣйшаѧ.

=Сла́ва тебѣ̀, бж҃е на́шъ, сла́ва тебѣ̀.=

~На пра́вый пꙋ́ть тво́й, гдⷭ҇и, напра́ви всѧ̑ рабы̑ твоѧ̑ чтꙋ́щыѧ любо́вїю: поста̀ по́прище ᲂу҆твердѝ, и҆ приведе́ньми на лꙋ́чшее сподо́би на́съ ст҃а́гѡ твоегѡ̀ црⷭ҇твїѧ.

=І҆рмо́съ:= ~Вскꙋ́ю мѧ̀ ѿри́нꙋлъ є҆сѝ:

=Пѣ́снь ѕ҃.=
{{text_align=center}}

=І҆рмо́съ:= ~Ѡ҆чи́сти мѧ̀, сп҃се:

~Пости́всѧ и҆зба́витель, настоѧ́щее вре́мѧ на́мъ ѡ҆предѣлѝ дꙋше́вныхъ скве́рнъ ѡ҆чисти́тельное: те́плымъ се́рдцемъ вѣ́рнїи пристꙋ́пимъ, ꙗ҆́кѡ да прїи́мемъ проще́нїе.

~Мытаре́во воздыха́нїе и҆ блꙋдни́цы пла́чь, ѿ дꙋшѝ приноси́мый, прїе́мъ, хрⷭ҇тѐ, прїимѝ ꙗ҆́кѡ чл҃вѣколю́бецъ, на́шѧ мѡльбы̀, ѡ҆чище́нїе на́мъ да́рꙋѧ.

=Сла́ва:= ~Проповѣ̑дникъ и҆ прⷪ҇рѡ́къ, мч҃нкъ и҆ а҆пⷭ҇лъ твои́хъ, прпⷣбныхъ и҆ ст҃и́телей, и҆ всѣ́хъ првⷣныхъ твои́хъ ᲂу҆моле́ньми, хрⷭ҇тѐ, ѡ҆чище́нїе прегрѣше́нїй дꙋша́мъ на́шымъ низпослѝ.

=Бг҃оро́диченъ:= ~Є҆ди́на немощно́е человѣ́ческагѡ є҆стества̀, бж҃е́ственнымъ твои́мъ ржⷭ҇тво́мъ ᲂу҆тверди́вшаѧ, чтⷭ҇аѧ, поспѣ́шница мнѣ̀ ꙗ҆ви́сѧ, входѧ́щꙋ къ бж҃е́ственномꙋ по́прищꙋ поста̀.

=І҆рмо́съ:= ~Ѡ҆чи́сти мѧ̀, сп҃се, мно́га бо беззакѡ́нїѧ моѧ̑, и҆ и҆з̾ глꙋбины̀ ѕѡ́лъ возведѝ, молю́сѧ: къ тебѣ́ бо возопи́хъ, и҆ ᲂу҆слы́ши мѧ̀, бж҃е сп҃се́нїѧ моегѡ̀.

=Конда́къ ст҃а́гѡ.=
{{text_align=center}}

=А҆́ще ст҃ы́й не и҆́мать кондака̀, глаго́лемъ мч҃нченъ гла́са.=
{{text_align=center}}

=Пѣ́снь з҃.=
{{text_align=center}}

=І҆рмо́съ:= ~Ѻ҆́троцы є҆вре́йстїи въ пещѝ:

~Дре́вле на колесни́цѣ ѻ҆́гненнѣй вознесе́сѧ и҆лїа̀, посто́мъ просвѣти́всѧ. ѽ дꙋшѐ! семꙋ̀ подража́ющи, плотскі̑ѧ по́хѡти ᲂу҆мертвѝ воздержа́нїемъ.

~Сѐ вре́мѧ воздержа́нїѧ, ꙗ҆влѧ́ющее тебѣ̀ свѣ́тъ сп҃се́нїѧ. не небрезѝ, дꙋшѐ, бг҃ꙋ долготерпѧ́щꙋ, но ᲂу҆се́рднѡ возопі́й: бл҃же, ᲂу҆ще́дри мѧ̀.

=Сла́ва:= ~По́стъ, ѻ҆́троки и҆з̾ѻщри́въ, соблюдѐ ѿ ѻ҆гнѧ̀ неѡпали̑мы: і҆и҃се, тѣ́хъ мл҃твами, ѿ ѻ҆гнѧ́ вѣ́чнагѡ и҆зба́ви мѧ мно́гимъ твои́мъ бл҃госердїемъ.

=Бг҃оро́диченъ:= ~Є҆ди́на по́мощь человѣ́кѡмъ, помо́щница на́мъ рабѡ́мъ твои̑мъ бꙋ́ди во вре́мѧ воздержа́нїѧ, ꙗ҆́кѡ да покаѧ́нїемъ бл҃гоꙋгожда́юще, прїи́мемъ нбⷭ҇ное црⷭ҇тво.

=І҆рмо́съ:= ~Ѻ҆́троцы є҆вре́йстїи въ пещѝ попра́ша пла́мень дерзнове́ннѡ, и҆ на ро́сꙋ ѻ҆́гнь преложи́ша, вопїю́ще: бл҃гослове́нъ є҆сѝ, гдⷭ҇и бж҃е, во вѣ́ки.

=Пѣ́снь и҃.=
{{text_align=center}}

=І҆рмо́съ:= ~Седмери́цею пе́щь халде́йскїй мꙋчи́тель бг҃очести̑вымъ неи́стовнѡ разжжѐ. си́лою же лꙋ́чшею сп҃сє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше: ѻ҆́троцы бл҃гослови́те,сщ҃е́нницы воспо́йте, лю́дїе превозноси́те во всѧ̑ вѣ́ки.

~Покаѧ́нїѧ пе́щь ᲂу҆се́рднѡ возжже́мъ, и҆ сла̑сти въ не́й попали́мъ всѧ̑ тѣлє́сныѧ: и҆ ѻ҆гнѧ̀ бꙋ́дꙋщагѡ и҆скꙋ́съ не прїѧ́ти, бога́таго въ млⷭ҇ти про́симъ, вопїю́ще: сщ҃е́нницы бл҃гослови́те,лю́дїе превозноси́те во всѧ̑ вѣ́ки.

~Вхо́дное вре́мѧ поста̀ да бꙋ́детъ на́мъ ѿложе́нїѧ всѧ́кагѡ грѣха̀ вино́вно: да не преклони́мсѧ ᲂу҆́бо до́лꙋ, нижѐ ᲂу҆ны́лѡ теце́мъ, ꙗ҆́кѡ да въ кра́ткихъ и҆ ма́лыхъ дне́хъ мнѡ́гїѧ сквє́рны ᲂу҆миле́нїемъ се́рдца и҆змы́емъ, є҆ди́наго бг҃а на́шего пою́ще.

~А҆́гг҃льстїи чи́ни, мч҃нкъ собра́нїе, бж҃е́ственныхъ а҆пⷭ҇лъ ли́къ ст҃ы́й, прпⷣбныхъ со́нмъ,ст҃и́телей же и҆ прⷪ҇ро́кѡвъ, тебѣ̀ мо́лѧтсѧ, бл҃гі́й чл҃вѣколю́бче: покаѧ́нїе и҆́стинное твои̑мъ рабѡ́мъ пода́ждь во вре́мѧ воздержа́нїѧ, ны́нѣ приходѧ́щагѡ.

=Бг҃оро́диченъ:= ~Бг҃ороди́тельнице всечтⷭ҇аѧ, къ тебѣ̀ прибѣга́емъ: ᲂу҆ще́дри на́съ бл҃го́ю твое́ю мл҃твою, и҆ да́ждь бл҃гопримири́тельна твоего̀ сн҃а и҆ гдⷭ҇а всѣ̑мъ на́мъ во вре́мѧ поще́нїѧ, ны́нѣ приходѧ́щагѡ, во сп҃се́нїе вѣ́рныхъ, тебѐ пѣсносло́вѧщихъ во всѧ̑ вѣ́ки.

=Трипѣ́снецъ.=
{{text_align=center}}

=І҆рмо́съ:= ~За зако́ны ѻ҆те́чєскїѧ:

~Наслѣ́дїѧ ѻ҆те́ческагѡ не сохрани́вше, зако́нꙋ грѣха̀ порабо́тихомсѧ: но просте́ръ дла̑ни твоѧ̑ на крⷭ҇тѣ̀ бж҃е́ственнѣмъ, свобо́дꙋ всѣ̑мъ дарова́лъ є҆сѝ и҆́мъ. є҆го́же тѝ вѣ́рою приво́димъ во дне́хъ ст҃ы́хъ: поми́лꙋй ны̀, млⷭ҇тиве, тебѐ превозносѧ́щыѧ во всѧ̑ вѣ́ки.

~Крⷭ҇то́мъ твои́мъ разстоѧ́нїе и҆ средостѣ́нїе ѡ҆гра́ды разори́вый, и҆ ми́ръ бога́тый въ концѣ́хъ ѡ҆бнови́вый, хрⷭ҇тѐ, въ ми́рствꙋющемъ состоѧ́нїи да́рꙋй на́мъ прейтѝ бꙋ́дꙋщее поще́нїе, гдⷭ҇а непреста́ннѡ пою́щымъ и҆ превозносѧ́щымъ во всѧ̑ вѣ́ки.

~Поста̀ бл҃года́ть дне́сь со́лнєчныѧ лꙋчы̀ всѣ̑мъ предлага́етъ, пред̾ѡчища́ющи мра́къ грѣхо́вный: содержи́ми страстьмѝ разли́чными, въ ра́дости прише́дше, прїи́мемъ да́ръ, любомꙋ́дреннѡ вопїю́ще: гдⷭ҇а по́йте и҆ превозноси́те во всѧ̑ вѣ́ки.

~Го́рькѡ вкꙋси́въ дре́вле въ раѝ снѣ́дь прельсти́тельнꙋю, первозда́нный ѿве́ржесѧ, и҆ ѡ҆сꙋжде́нный ѿ сла́дости и҆згна́нъ бы́сть: ты́ же, на дре́вѣ гвоздьмѝ пригвожде́нъ, лꙋка́вное писа́нїе грѣха̀ є҆гѡ̀ пригвозди́лъ є҆сѝ. тѣ́мже твоѐ мно́гое бл҃госе́рдїе воспѣва́емъ во всѧ̑ вѣ́ки.

~Зако́нъ поста̀ ѿри́нꙋвше, въ прѡ́пасти грѣха̀ поползо́хомсѧ, и҆ поста̀ востре́бовахомъ, ны́нѣ приходѧ́щагѡ: є҆го́же провожда́ющымъ на́мъ, бл҃года́ть съ нб҃сѐ низпослѝ, ще́дре, и҆ ми́ръ бога́тый, вопїю́щымъ: гдⷭ҇а по́йте и҆ превозноси́те во всѧ̑ вѣ́ки.

=Бг҃оро́диченъ:= ~Па́дающихъ и҆справле́нїе, грѣ́шникѡвъ хода́таице, стра́нныхъ прохлажде́нїе,ско́рбныхъ ᲂу҆тѣше́нїе, прест҃а́ѧ дв҃о, дꙋшѝ моеѧ̀ печа́ль разорѝ, чтⷭ҇аѧ, и҆ моли́сѧ, да ᲂу҆тѣше́нїе свы́ше ѿ бг҃а пода́стсѧ мѝ пою́щꙋ ᲂу҆се́рднѡ, тѧ̀ превозносѧ́щꙋ во всѧ̑ вѣ́ки.

=И҆́ный.=
{{text_align=center}}

=І҆рмо́съ:= ~А҆́гг҃ли и҆ нб҃са̀:

~Пригвожда́ема пло́тїю на крⷭ҇тѣ̀ ви́дѣвъ тѧ̀, ще́дре, тва́рей є҆стество̀ премѣнѧ́шесѧ, свѣ́тъ днѐ во тьмꙋ̀, дви́жашесѧ землѧ̀, и҆ всѧ̑ колеба́хꙋсѧ.

~На высотꙋ̀ крⷭ҇та̀ человѣ́ческое є҆стество̀ совозвы́силъ є҆сѝ, сп҃се, и҆ ѿ ре́бръ твои́хъ бж҃е́ственныхъ бога́тство и҆сточи́лъ є҆сѝ сп҃се́нїѧ, вѣ́рою покланѧ́ющымсѧ пречⷭ҇тѣй стрⷭ҇ти твое́й.

=Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.=

=Трⷪ҇ченъ:= ~Є҆ди́нъ бг҃ъ ᲂу҆́бо трⷪ҇ца, ни ѻ҆ц҃ꙋ̀ и҆зстꙋпи́вшꙋ въ сыновство̀, нижѐ сн҃ꙋ премѣни́вшꙋсѧ во и҆схожде́нїе: но сво́йствєннаѧ и҆ ѻ҆боѐ, свѣ́тъ, бг҃а, трѝ сла́влю во вѣ́ки.

=Бг҃оро́диченъ:= ~Ка́кѡ родила̀ є҆сѝ, рцы̀, ѿ ѻ҆ц҃а̀ безлѣ́тнѡ предпросїѧ́вша и҆ со ст҃ы́мъ дх҃омъ воспѣва́ема; и҆лѝ ꙗ҆́коже вѣ́сть є҆ди́нъ, бл҃говоли́вый роди́тисѧ и҆з̾ тебє̀ во вѣ́ки.

=Сла́ва тебѣ̀, бж҃е на́шъ, сла́ва тебѣ̀.=

~Покаѧ́нїе на́ше, ꙗ҆́кѡ бл҃гі́й є҆стество́мъ, прїе́мъ, ѿ вра́жїихъ сѣте́й и҆зба́ви, гдⷭ҇и, да вѣ́рою и҆ любо́вїю ны́нѣ воспое́мъ твоѐ ст҃о́е влⷣчество.

=Хва́лимъ, бл҃гослови́мъ, покланѧ́емсѧ гдⷭ҇еви:=

=І҆рмо́съ:= ~А҆́гг҃ли и҆ нб҃са̀, на прⷭ҇то́лѣ сла́вы сѣдѧ́щаго, и҆ ꙗ҆́кѡ бг҃а непреста́ннѡ сла́вимаго, бл҃гослови́те, по́йте и҆ превозноси́те во всѧ̑ вѣ́ки.

=И҆ стїхосло́витсѧ Чтⷭ҇нѣ́йшꙋю:=
{{text_align=center}}

=Пѣ́снь ѳ҃.=
{{text_align=center}}

=І҆рмо́съ: Оу҆=жасе́сѧ ѡ҆ се́мъ нб҃о, и҆ землѝ ᲂу҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆ чре́во твоѐ бы́сть простра́ннѣйшее нб҃съ: тѣ́мъ тѧ̀ бцⷣꙋ а҆́гг҃лѡвъ и҆ человѣ̑къ чинонача̑лїѧ велича́ютъ.

~Сѐ свѣтоно́сное прїи́де вре́мѧ, ст҃ы́й де́нь просїѧ̀. мра́чныхъ страсте́й твои́хъ ѿбѣ́гни, ѽ дꙋшѐ, и҆ воспрїимѝ зари̑ наставлѧ́ющыѧ тѧ̀ къ свѣ́тꙋ: ᲂу҆миле́нїе ꙗ҆́кѡ вїно̀ пїю́щи весели́сѧ, и҆ сласте́й пїѧ́нство возненави́ждь.

~Вои́стиннꙋ пребл҃го є҆́сть вре́мѧ поще́нїѧ, хрⷭ҇тѐ, є҆́же да́лъ є҆сѝ всѣ̑мъ вѣ̑рнымъ на побѣжде́нїе грѣхѡ́въ, и҆ ѡ҆чище́нїе сп҃си́тельное, и҆ дарова́нїй прїѧ́телище. въ не́мже тѧ̀ мо́лимъ: прича́стники, сп҃се, бл҃гъ твои́хъ всѧ̑ ны̀ сотворѝ.

~Ѡ҆бы́чнѡ млⷭ҇ти твоѧ̑ бога̑тыѧ на на́съ и҆злива́ѧй, ще́дре, сле́зы, ѡ҆чища́ющыѧ сквє́рны, да́ждь на́мъ, и҆ помышлє́нїѧ лю̑бѧщаѧ тѧ̀, вѣ́рꙋ и҆ любо́вь чи́стꙋю, покаѧ́нїе бога́тное, присвое́нїе соверше́нное къ тебѣ̀ є҆ди́номꙋ многомлⷭ҇тивомꙋ.

~Всѣ́хъ а҆́гг҃лѡвъ бж҃е́ственное мно́жество, и҆ ст҃ы́хъ ли́цы достохва́льнїи, бл҃га́го ны́нѣ моли́те прилѣ́жнѡ: ꙗ҆́кѡ да настоѧ́щее сїѐ поще́нїѧ бж҃е́ственное по́прище тещѝ непреткнове́ннѡ ны̀ ᲂу҆крѣпи́тъ, и҆ побѣдоно́сцы содѣ́лаетъ.

=Бг҃оро́диченъ:= ~Бл҃голюби́ваѧ дв҃о, бл҃га́го ро́ждшаѧ сп҃са, ᲂу҆бл҃жѝ всѧ̑ ны̀, влⷣчце, страстьмѝ безмѣ́рными и҆ помышле́ньми ѡ҆ѕло́блєнныѧ и҆ ѡ҆тѧгчє́нныѧ грѣхѡ́въ бре́меньми неꙋдобоно́сными: ꙗ҆́кѡ да тѧ̀ по до́лгꙋ, ꙗ҆́кѡ бцⷣꙋ, велича́емъ.

=И҆́ный.=
{{text_align=center}}

=І҆рмо́съ:= ~Недоꙋмѣ́етъ всѧ́къ:

~Недоꙋмѣ́етъ всѧ́кое є҆стество̀ а҆́гг҃лѡвъ и҆ человѣ́кѡвъ твоѐ бл҃госе́рдїе бл҃годари́ти,бл҃годѣ́телю: ꙗ҆́кѡ пло́ть прїе́мъ, на́съ ра́ди ѡ҆бнища́лъ є҆сѝ, и҆ на дре́вѣ за ны распросте́рлсѧ є҆сѝ, клѧ́тва бы́въ, да ѿи́меши дре́внюю клѧ́твꙋ человѣ́чества.

~Свѣ́тлый де́нь воздержа́нїѧ наста̀: прїиди́, дꙋшѐ моѧ̀, свѣ́тлымъ лице́мъ ᲂу҆срѧ́щимъ влⷣкꙋ, бл҃года́ти низпосла́тисѧ свы́ше на́мъ просѧ́ще, и҆ мно́гихъ прегрѣше́нїй и҆справле́нїе ѡ҆брѣстѝ: ꙗ҆́кѡ да стра́шнѣйшею гее́нною не и҆скꙋси́мсѧ та́мѡ.

~Во тьмѣ̀ грѣхѡ́въ содержи̑мымъ сщ҃е́ннїи вхо́ды покаѧ́нїѧ ны́нѣ наста́ша, всѣ́хъ дꙋ́шы просвѣща́ющїи. тѣ́мже, дꙋшѐ моѧ̀, ᲂу҆клони́сѧ ѡ҆мраче́нїѧ сы́тости страсте́й: потщи́сѧ, да сла́дости вѣ́чныѧ наслади́шисѧ та́мѡ.

~На дре́вѣ рꙋ́цѣ во́лею распросте́ръ, разстоѧ̑щаѧсѧ всѧ̑ собра́лъ є҆сѝ, жизнода́вче: копїе́мъ же твоѧ̑ ре́бра ѿве́рзъ, долготерпѣли́ве, побѣжде́нїе на́ше ѿ ре́бра прозѧ́бшее и҆спра́вилъ є҆сѝ.тѣ́мже бл҃годарѧ́ще пое́мъ бл҃госе́рдїе твоѐ.

=Бг҃оро́диченъ:= ~Предста́тельство всѣ́хъ на тѧ̀ надѣ́ющихсѧ, бцⷣе, въ бѣда́хъ бо́драѧ сꙋ́щи предста́тельница, и҆зба́ви на́съ ѿ вѣ́чнꙋющїѧ гее́нны и҆ ѿ належа́щихъ мꙋ́къ го́рькихъ: ꙗ҆́кѡ да до́лжнѡ пое́мъ вели̑чїѧ твоѧ̑.

=И҆́ный.=
{{text_align=center}}

=І҆рмо́съ:= ~Чꙋ́жде ма́теремъ дѣ́вство:

~Ꙗ҆́звамъ твои̑мъ покланѧ́емсѧ, жизнода́вче, и҆́миже грѣхо́вныхъ страсте́й и҆зба́вльшесѧ, чтⷭ҇ны́мъ крⷭ҇то́мъ твои́мъ позна́хомсѧ запеча́тствовани, во сп҃се́нїе и҆ застꙋпле́нїе ѿ всѧ́кагѡ прило́га вра́жїѧ.

~На крⷭ҇тѣ̀ распны́йсѧ во́лею за сп҃се́нїе всѣ́хъ, ѡ҆зарѝ крⷭ҇та̀ твоегѡ̀ сїѧ́ньми дꙋ́шы пою́щихъ стрⷭ҇ти твоѧ̑, всемлⷭ҇тиве: и҆ на стезю̀ пра́вꙋю жи́знь на́шꙋ наста́ви.

~Согрѣши́хомъ престꙋпи́вше за́пѡвѣди твоѧ̑, сп҃се, и ѿ пꙋтѝ бж҃е́ственныхъ ᲂу҆чине́нїй твои́хъ ᲂу҆клони́хомсѧ дале́че, чл҃вѣколю́бче, нерадѣ́нїемъ: но, ще́дрый, воззовѝ ѿ ле́сти дꙋ́шы на́шѧ.

=Сла́ва, трⷪ҇ченъ:= ~Хвала̀, че́сть трⷪ҇цѣ подоба́етъ, и҆ сла́ва ꙗ҆́кѡ є҆ди́номꙋ гдⷭ҇ствꙋ и҆ є҆ди́номꙋ црⷭ҇твꙋ, несли́тнѡ, несѣко́мѡ, є҆ди́ницѣ бж҃ество́мъ покланѧ́емѣй, несѣко́мѣй є҆стество́мъ, непреста́ннѡ велича́емѣй.

=Бг҃оро́диченъ: Оу҆=ми́лостивисѧ мл҃твами всечⷭ҇тыѧ мт҃ре твоеѧ̀, всеще́дре, всецр҃ю̀ сла́вы, є҆гда̀ прїи́деши сꙋди́ти рабы̑ твоѧ̑, ꙗ҆́кѡ млⷭ҇тивъ: въ тѧ́ бо всѝ вѣ́ровахомъ, и҆ тѧ̀ бг҃а зна́емъ.

=Сла́ва тебѣ̀, бж҃е на́шъ, сла́ва тебѣ̀.=

~Свѣтоно́сный ны́нѣ приходѧ́й по́стъ прїе́млетъ, трапе́зꙋ подвигѡ́въ предлага́ѧ: сегѡ̀ ра́ди сеѧ̀ честнꙋ́ю ча́шꙋ чисти́тельныхъ сле́зъ тре́звеннѡ всѝ воспрїи́мемъ вѣ́рнїи, да неисцѣ́льными слеза́ми не и҆скꙋси́мсѧ та́мѡ.

=Катава́сїа:= ~Чꙋ́жде ма́теремъ дѣ́вство, и҆ стра́нно дѣ́вамъ дѣторожде́нїе: на тебѣ̀, бцⷣе, ѻ҆боѧ̑ ᲂу҆стро́ишасѧ. тѣ́мъ тѧ̀ всѧ̑ племена̀ земна̑ѧ непреста́ннѡ велича́емъ.

=Свѣти́ленъ трⷪ҇чный гла́са, три́жды. И҆ про́чее.=
{{text_align=center}}

=На стїхо́внѣ пое́мъ самогла́сенъ днѐ.=
{{text_align=center}}

=Гла́съ ѕ҃:=
{{text_align=center}}

~Пре́жде сп҃си́тельнагѡ крⷭ҇та̀ грѣхꙋ̀ ца́рствꙋющꙋ, нече́стїю ѡ҆блада́ющꙋ, ѿ человѣ̑къ ᲂу҆блажа́шесѧ сла́дость тѣле́снаѧ, и҆ немно́зи ѡ҆ плотски́хъ жела́нїихъ небрежа́хꙋ: а҆ ѿне́лѣже крⷭ҇тное та́инство содѣ́ѧсѧ, и҆ де́монское мꙋчи́тельство ᲂу҆гасѐ бг҃опозна́нїемъ, нбⷭ҇наѧ на землѝ добродѣ́тель жи́тельствꙋетъ. тѣ́мже по́стъ почита́етсѧ, воздержа́нїе сїѧ́етъ, мл҃тва и҆справлѧ́етсѧ, и҆ свидѣ́тель вре́мѧ настоѧ́щее, да́нное на́мъ ѿ распе́ншагѡсѧ хрⷭ҇та̀ бг҃а, во сп҃се́нїе дꙋ́шъ на́шихъ.

=И҆ глаго́лемъ стїхѝ.=
{{text_align=center}}

=Сті́хъ:= ~И҆спо́лнихомсѧ заꙋ́тра млⷭ҇ти твоеѧ̀, гдⷭ҇и:

=И҆ повторѧ́емъ самогла́сенъ.=
{{text_align=center}}

=Сті́хъ:= ~И҆ бꙋ́ди свѣ́тлость гдⷭ҇а бг҃а на́шегѡ:

=И҆ мч҃нченъ:= ~Гдⷭ҇и, въ па́мѧти ст҃ы́хъ твои́хъ, всѧ̀ тва́рь пра́зднꙋетъ, небеса̀ ра́дꙋютсѧ со а҆́гг҃лы, и҆ землѧ̀ весели́тсѧ съ человѣ̑ки: тѣ́хъ мл҃твами поми́лꙋй на́съ.

=Сла́ва, и҆ ны́нѣ, крⷭ҇тобг҃оро́диченъ:=
{{text_align=center}}

~Є҆гда̀ ви́дѣ всечⷭ҇таѧ тебѐ на крⷭ҇тѣ̀ повѣ́шена, пла́чꙋщи вопїѧ́ше мт҃рски: сн҃е мо́й и҆ бж҃е мо́й, сладча́йшее моѐ ча́до, ка́кѡ терпи́ши стра́сть поноси́тельнꙋю;

=Та́же,= ~Бл҃го є҆́сть: =И҆ трист҃о́е.Тропа́рь:= ~Въ хра́мѣ стоѧ́ще:

~Гдⷭ҇и, поми́лꙋй, =м҃.=

=И҆ глаго́летсѧ сті́хъ ѿ сщ҃е́нника:=
{{text_align=center}}

~Сы́й бл҃гослове́нъ хрⷭ҇то́съ бг҃ъ на́шъ, всегда̀, ны́нѣ и҆ при́снѡ и҆ во вѣ́ки вѣкѡ́въ, а҆ми́нь.

~Нбⷭ҇ный цр҃ю̀:

=И҆ твори́мъ трѝ покло́ны вели̑кїѧ, и҆ глаго́лемъ та́йнѡ мл҃твꙋ прпⷣбнагѡ ѻ҆тца̀ на́шегѡ є҆фре́ма сѵ́рина:= ~Гдⷭ҇и и҆ влⷣко живота̀ моегѡ̀: =И҆ про́чее.=

=И҆ твори́мъ и҆ про́чыѧ покло́ны. Совокꙋплѧ́емъ же и҆ пе́рвый ча́съ, ꙗ҆́кѡ ѡ҆бы́чно: по ѡ҆бы́чныхъ же покло́нѣхъ чте́мъ ѡ҆глашє́нїѧ прпⷣбнагѡ ѻ҆тца̀ на́шегѡ ѳео́дѡра стꙋді́та.=

=Та́же, ѿпꙋ́стъ.=
{{text_align=center}}

![Image13](Pictures/10000000000001E40000010C365224842E08145B.png)

![Image14](Pictures/100000000000036B0000005DAC3E41E504562D56.png)

=Въ то́йже пѧто́къ сы́рный=
{{text_align=center}}

=пое́мъ часы̀ съ поклѡ́ны, ꙗ҆́коже и҆ въ сре́дꙋ ꙗ҆вле́но є҆́сть.=
{{text_align=center}}

=На ѕ҃-мъ часѣ̀ пое́мъ тропа́рь прⷪ҇ро́чества, гла́съ и҃:=
{{text_align=center}}

~Да́ждь на́мъ по́мощь ѿ печа́ли, гдⷭ҇и, и҆ сп҃си́ ны, рожде́йсѧ ѿ дв҃ы, чл҃вѣколю́бче.

=Повторѧ́юще то́йже.=
{{text_align=center}}

=Прокі́менъ, гла́съ а҃, ѱало́мъ л҃в:= ~Бꙋ́ди, гдⷭ҇и, млⷭ҇ть твоѧ̀ на на́съ, ꙗ҆́коже ᲂу҆пова́хомъ на тѧ̀. =Сті́хъ:= ~Ра́дꙋйтесѧ, првⷣнїи, ѡ҆ гдⷭ҇ѣ, пра̑вымъ подоба́етъ похвала̀.

=Прⷭ҇ро́чества заха́рїина чте́нїе. \[Глава̀ и҃, ст. з҃-з҃і\].=
{{text_align=center}}

=^С=и́це глаго́летъ гдⷭ҇ь вседержи́тель: сѐ а҆́зъ сп҃сꙋ̀ лю́ди моѧ̑ ѿ землѝ восто́чныѧ и҆ ѿ землѝ за́падныѧ. И҆ введꙋ̀ и҆̀хъ \[въ зе́млю и҆́хъ\], и҆ вселю́сѧ посредѣ̀ і҆ерⷭ҇ли́ма, и҆ бꙋ́дꙋтъ мѝ въ лю́ди, и҆ а҆́зъ бꙋ́дꙋ и҆̀мъ въ бг҃а во и҆́стинѣ и҆ въ пра́вдѣ. Си́це глаго́летъ гдⷭ҇ь вседержи́тель: да ᲂу҆крѣпѧ́тсѧ рꙋ́цѣ ва́съ слы́шащихъ во дне́хъ си́хъ словеса̀ сїѧ̑ ѿ ᲂу҆́стъ прⷪ҇ро́ческихъ, ѿ негѡ́же днѐ ѡ҆снова́сѧ хра́мъ гдⷭ҇а вседержи́телѧ, и҆ це́рковь ѿне́лѣже созда́сѧ. Занѐ пре́жде дне́й ѻ҆́нѣхъ мзда̀ человѣ́кѡмъ не бѣ̀ во ᲂу҆спѣ́хъ, и҆ мзда̀ скотѡ́мъ не бѧ́ше, и҆ и҆сходѧ́щемꙋ и҆ входѧ́щемꙋ не бѣ̀ ми́ра ѿ печа́ли. И҆ послю̀ всѧ̑ человѣ́ки, коего́ждо на и҆́скреннѧго своего̀. И҆ ны́нѣ не по днє́мъ ѻ҆́нѣмъ прє́жнимъ а҆́зъ сотворю̀ ѡ҆ста́нкꙋ люде́й си́хъ, глаго́летъ гдⷭ҇ь вседержи́тель. Но покажꙋ̀ ми́ръ: вїногра́дъ да́стъ пло́дъ сво́й, и҆ землѧ̀ да́стъ жи̑та своѧ̑, и҆ не́бо да́стъ ро́сꙋ свою̀, и҆ наслѣ́дити сотворю̀ ѡ҆ста́нкѡмъ люде́й мои́хъ си́хъ всѧ̑ сїѧ̑. И҆ бꙋ́детъ, ꙗ҆́кѡ бѣ́сте въ клѧ́твѣ во ꙗ҆зы́цѣхъ, до́ме і҆ꙋ́довъ и҆ до́ме і҆и҃левъ, та́кѡ сп҃сꙋ̀ вы̀, и҆ бꙋ́дете въ бл҃гослове́нїи: дерза́йте и҆ ᲂу҆крѣплѧ́йтесѧ рꙋка́ми ва́шими. Занѐ си́це глаго́летъ гдⷭ҇ь вседержи́тель: ꙗ҆́коже помы́слихъ ѡ҆ѕло́бити вы̀, внегда̀ прогнѣ́ваша мѧ̀ ѻ҆тцы̀ ва́ши, глаго́летъ гдⷭ҇ь вседержи́тель, и҆ не раска́ѧхсѧ: та́кѡ ᲂу҆ста́вихъ, и҆ ᲂу҆мы́слихъ бо дни̑ сїѧ̑ добро̀ сотвори́ти і҆ерⷭ҇ли́мꙋ и҆ до́мꙋ і҆ꙋ́довꙋ: дерза́йте. Сїѧ̑ словеса̀, ꙗ҆̀же сотворитѐ: глаго́лите и҆́стинꙋ кі́йждо и҆́скреннемꙋ своемꙋ̀, и҆́стинꙋ и҆ сꙋ́дъ ми́ренъ сꙋди́те во вратѣ́хъ ва́шихъ. И҆ кі́йждо ѕло́бы и҆́скреннѧгѡ своегѡ̀ не помышлѧ́йте въ сердца́хъ ва́шихъ, и҆ клѧ́твы лжи́выѧ не люби́те: занѐ всѧ̑ сїѧ̑ возненави́дѣхъ, глаго́летъ гдⷭ҇ь вседержи́тель.

=Прокі́менъ, гла́съ г҃, ѱало́мъ м҃ѕ:= ~По́йте бг҃ꙋ на́шемꙋ, по́йте: по́йте цр҃е́ви на́шемꙋ, по́йте.=Сті́хъ:= ~Всѝ ꙗ҆зы́цы, восплещи́те рꙋка́ми:

=И҆ про́чее всѐ, ꙗ҆́коже въ сре́дꙋ сы́рнꙋю ᲂу҆каза́сѧ.=
{{text_align=center}}

=Подоба́етъ вѣ́дати, ꙗ҆́кѡ въ сꙋббѡ́тꙋ и҆ недѣ́лю сы́рнꙋю мине́а не пое́тсѧ, но послѣ́дованїе слꙋча́ющихсѧ ст҃ы́хъ пое́тсѧ на повече́рїихъ, и҆лѝ є҆гда̀ церквонача́льникъ хо́щетъ.=

![Image15](Pictures/10000000000002300000010EAB87C664EABA806E.png)

![Image16](Pictures/100000000000036E0000008FB247AE7725C6F423.png)

+=Въ сꙋббѡ́тꙋ сы́рнꙋю=+
{{text_align=center}}

=па́мѧть соверша́емъ всѣ́хъ прпⷣбныхъ и҆ бг҃оно́сныхъ ѻ҆тє́цъ, въ по́двизѣ просїѧ́вшихъ.=
{{text_align=center}}

=Въ пѧто́къ ве́чера во свѣти́льничное по предначина́тельнѣмъ ѡ҆бы́чное стїхосло́вїе:= ~Ко гдⷭ҇ꙋ внегда̀ скорбѣ́ти мѝ:

=На Гдⷭ҇и воззва́хъ пое́мъ стїхи̑ры подѡ́бны, поста́вльше стїхѡ́въ ѕ҃. Гла́съ и҃, повторѧ́юще ѧ҆̀:=
{{text_align=center}}

~Прїиди́те, всѝ вѣ́рнїи, прпⷣбныхъ ѻ҆тє́цъ ли́ки воспои́мъ, а҆нтѡ́нїа верхо́внаго, свѣ́тлаго є҆ѵѳѵ́мїа, и҆ кого́ждо и҆ всѧ̑ вкꙋ́пѣ. и҆ си́хъ, жи́тєльства ꙗ҆́коже дрꙋгі́й ра́й сла́дости, мы́сленнѡ преходѧ́ще, краснѡ̀ воззове́мъ: сїѧ̑ древеса̀, ꙗ҆̀же насадѝ бг҃ъ на́шъ, сїѧ̑ плоды̀ нетлѣ̑нныѧ жи́зни процвѣ̑тшаѧ, принесо́ша хрⷭ҇тꙋ̀, пита́ющыѧ дꙋ́шы на́шѧ. къ ни̑мже возопїи́мъ: бг҃оно́снїи бл҃же́ннїи, моли́те сп҃сти́сѧ на́мъ.

=Подо́бенъ:=
{{text_align=center}}

~Ра́дꙋйсѧ, є҆гѵ́пте вѣ́рный: ра́дꙋйсѧ, лївѵ́е прпⷣбнаѧ: ра́дꙋйсѧ, ѳиваі́до и҆збра́ннаѧ. ра́дꙋйсѧ, всѧ́кое мѣ́сто и҆ гра́де и҆ страно̀, воспита́вшаѧ гра́жданы црⷭ҇тва нбⷭ҇нагѡ, и҆ си́хъ въ воздержа́нїи и҆ трꙋдѣ́хъ возрасти́вшаѧ, и҆ совершє́нныѧ мꙋ́жы жела́нїй бг҃ꙋ показа́вшаѧ. сі́и свѣти̑ла дꙋ́шъ на́шихъ ꙗ҆ви́шасѧ: са́ми, чꙋде́съ заре́ю и҆ дѣ́лъ зна́меньми, просїѧ́ша мы́сленнѡ во всѧ̑ концы̀. къ тѣ̑мъ возопїи́мъ: ѻ҆тцы̀ всебл҃же́ннїи, моли́те сп҃сти́сѧ на́мъ.

=Подо́бенъ:=
{{text_align=center}}

~Кто̀ ѿ земноро́дныхъ и҆зрече́тъ чꙋ̑днаѧ ва̑ша житїѧ̑, ѻ҆тцы̀ всемі́рнїи; кі́й же ѧ҆зы́къ и҆зглаго́летъ сщ҃є́нныѧ въ дꙋ́сѣ по́двиги и҆ по́ты ва́шѧ, страда̑нїѧ добродѣ́телей, и҆зможде́нїе пло́ти, борє́нїѧ страсте́й, во бдѣ́нїихъ и҆ мл҃твахъ и҆ слеза́хъ; вы̀ въ мі́рѣ ꙗ҆́коже а҆́гг҃ли вои́стиннꙋ ꙗ҆ви́стесѧ, са́ми бѣсѡ́вскїѧ си̑лы соверше́ннѡ низложи́сте, сотво́рше чꙋ̑днаѧ и҆ ди̑внаѧ зна́мєнїѧ. тѣ́мже моли́тесѧ съ на́ми, пребл҃же́ннїи, ᲂу҆лꙋчи́ти на́мъ неконча́емꙋю ра́дость.

=Сла́ва, гла́съ ѕ҃:= ~Є҆́же по ѡ҆́бразꙋ соблю́дше невреди́мѡ, ᲂу҆́мъ вожда̀ на стра̑сти па̑гꙋбныѧ по́стнически поста́вльше, на є҆́же по подо́бїю ꙗ҆́кѡ мо́щно возшлѝ є҆стѐ: мꙋ́жески бо є҆стество̀ понꙋ́дивше, потща́стесѧ хꙋ́ждшее покори́ти лꙋ́чшемꙋ и҆ пло́ть порабо́тити дꙋ́хꙋ. тѣ́мже мона́шествꙋющымъ ꙗ҆ви́стесѧ ве́рхъ: гра́ждане пꙋсты́ннїи, бл҃готекꙋ́щымъ подвиза́тєли, пра̑вила добродѣ́тели и҆звѣ̑стнѣйшаѧ. и҆ ны́нѣ зерца́лѡмъ разрѣши́вшымсѧ, всепрпⷣбнїи, чи́стѡ зритѐ на нб҃сѣ́хъ ст҃ꙋ́ю трⷪ҇цꙋ, молѧ́щесѧ непосре́дственнѡ ѡ҆ вѣ́рою и҆ любо́вїю чтꙋ́щихъ ва́съ.

=И҆ ны́нѣ, бг҃оро́диченъ а҃-й рѧдова́гѡ гла́са ѻ҆смогла́сника.=
{{text_align=center}}

~Свѣ́те ти́хїй:

=Прокі́менъ, гла́съ з҃, ѱсало́мъ н҃и:= ~Бж҃е, застꙋ́пникъ мо́й є҆сѝ ты̀, и҆ млⷭ҇ть твоѧ̀ предвари́тъ мѧ̀. =Сті́хъ:= ~И҆зьми́ мѧ ѿ вра̑гъ мои́хъ, бж҃е, и҆ ѿ востаю́щихъ на мѧ̀ и҆зба́ви мѧ̀.

=Прⷭ҇ро́чества заха́рїина чте́нїе. \[Глава̀ и҃, ст. ѳ҃і-к҃г\].=
{{text_align=center}}

=^С=и́це глаго́летъ гдⷭ҇ь вседержи́тель: по́стъ четве́ртый, и҆ по́стъ пѧ́тый, и҆ по́стъ седмы́й,по́стъ десѧ́тый, бꙋ́дꙋтъ до́мꙋ і҆ꙋ́довꙋ въ ра́дость и҆ въ весе́лїе и҆ въ пра́здники бла̑ги: и҆ возвесели́тесѧ, и҆ и҆́стинꙋ и҆ ми́ръ возлю́бите. Си́це глаго́летъ гдⷭ҇ь вседержи́тель: є҆щѐ лю́дїе мно́зи прїи́дꙋтъ, и҆ живꙋ́щїи во градѣ́хъ мно́гихъ. И҆ сни́дꙋтсѧ живꙋ́щїи въ пѧтѝ градѣ́хъ во є҆ди́нъ гра́дъ, глаго́люще: грѧди́мъ помоли́тисѧ лицꙋ̀ гдⷭ҇ню и҆ взыска́ти лицѐ гдⷭ҇а вседержи́телѧ, и҆дꙋ̀ и҆ а҆́зъ. И҆ прїи́дꙋтъ лю́дїе мно́зи и҆ ꙗ҆зы́цы мно́зи, взыска́ти лица̀ гдⷭ҇а вседержи́телѧ во і҆ерⷭ҇ли́мѣ и҆ ᲂу҆моли́ти лицѐ гдⷭ҇не. Си́це глаго́летъ гдⷭ҇ь вседержи́тель: во ѻ҆́ны дни̑ и҆́метсѧ де́сѧть мꙋже́й ѿ всѣ́хъ племе́нъ ꙗ҆зы́ческихъ, и҆ и҆́мꙋтсѧ за ри́зꙋ мꙋ́жа і҆ꙋде́анина, глаго́люще: по́йдемъ съ тобо́ю, занѐ слы́шахомъ, ꙗ҆́кѡ бг҃ъ съ ва́ми є҆́сть.

=Прокі́менъ, гла́съ ѕ, ѱало́мъ р҃л:= ~Да ᲂу҆пова́етъ і҆и҃ль на гдⷭ҇а ѿны́нѣ и҆ до вѣ́ка. =Сті́хъ:= ~Гдⷭ҇и, не вознесе́сѧ се́рдце моѐ, нижѐ вознесо́стѣсѧ ѻ҆́чи моѝ. ~Сподо́би, гдⷭ҇и, въ ве́черъ се́й:

=На стїхо́внѣ самогла́сенъ, гла́съ в҃:=
{{text_align=center}}

~Ѡ҆чи́стимъ себѐ, бра́тїе, ѿ всѧ́кїѧ скве́рны пло́ти и҆ дꙋ́ха: свѣти́льники дꙋ́шъ на́шихъ просвѣти́мъ нищелю́бїемъ, не снѣда́юще дрꙋ́гъ дрꙋ́га ѡ҆клевета́нїемъ, приспѣ́ бо вре́мѧ, є҆гда̀ жени́хъ прїи́детъ всѣ̑мъ возда́ти по дѣлѡ́мъ и҆́хъ. совни́демъ хрⷭ҇тꙋ̀ съ мꙋ́дрыми дѣ́вами, гла́съ ѻ҆́ный разбо́йника къ немꙋ̀ взыва́юще: помѧнѝ на́съ, гдⷭ҇и, є҆гда̀ прїи́деши во црⷭ҇твїи твое́мъ.

=И҆ глаго́лемъ сті́хъ:= ~Къ тебѣ̀ возведо́хъ ѻ҆́чи моѝ:

=И҆ па́ки то́йже самогла́сенъ.=
{{text_align=center}}

=Та́же сті́хъ:= ~Поми́лꙋй на́съ, гдⷭ҇и, поми́лꙋй на́съ:

=И҆ мч҃нченъ:= ~Ст҃ы̑мъ мч҃нкѡмъ молѧ́щымсѧ ѡ҆ на́съ, и҆ хрⷭ҇та̀ пою́щымъ, всѧ́каѧ ле́сть преста̀, и҆ человѣ́ческїй ро́дъ вѣ́рою сп҃са́етсѧ.

=Сла́ва, гла́съ и҃:= ~Мона́хѡвъ мно́жєства наста́вники ны́нѣ ва́съ почита́емъ, ѻ҆тцы̀ прпⷣбнїи: ва́ми бо стезе́ю вои́стиннꙋ пра́вою ходи́ти позна́хомъ. бл҃же́ни є҆стѐ хрⷭ҇тꙋ̀ рабо́тавше и҆ вра́жїю низложи́вше си́лꙋ, а҆́гг҃лѡвъ собесѣ̑дницы, првⷣныхъ и҆ ст҃ы́хъ сожи́телє: съ ни́миже моли́тесѧ гдⷭ҇еви, поми́ловатисѧ дꙋша́мъ на́шымъ.

=И҆ ны́нѣ, бг҃оро́диченъ.=
{{text_align=center}}

=Подо́бенъ:= ~Ѽ пресла́внагѡ чꙋдесѐ!
{{text_align=center}}

~Ра́дꙋйсѧ, чистоты̀ сокро́вище. ра́дꙋйсѧ, невеще́ственнагѡ свѣ́та чи́стое жили́ще. ра́дꙋйсѧ, глави́зно сп҃се́нїѧ на́шегѡ. ра́дꙋйсѧ, а҆пⷭ҇лѡвъ проповѣ́данїе. ра́дꙋйсѧ, мч҃нкѡвъ похвало̀. ра́дꙋйсѧ, прⷪ҇ро́кѡвъ и҆сполне́нїе, всенепоро́чнаѧ. ра́дꙋйсѧ, подви́жникѡвъ и҆ мона́хѡвъ ᲂу҆краше́нїе, и҆ сп҃се́нїе вѣ́рныхъ.

=Та́же,= ~Ны́нѣ ѿпꙋща́еши:

=И҆ по трист҃о́мъ глаго́лемъ тропа́рь, гла́съ д҃:=
{{text_align=center}}

=^Б=ж҃е ѻ҆те́цъ на́шихъ, творѧ́й при́снѡ съ на́ми по твое́й кро́тости, не ѿста́ви млⷭ҇ти твоеѧ̀ ѿ на́съ, но мл҃твами и҆́хъ въ ми́рѣ ᲂу҆пра́ви жи́знь на́шꙋ.

=Сла́ва, и҆ ны́нѣ, бг҃оро́диченъ, гла́съ то́йже.= ~Є҆́же ѿ вѣ́ка ᲂу҆тае́ное:

=Ты̑ѧжде и҆ на Бг҃ъ гдⷭ҇ь,= =и҆ на коне́цъ ᲂу҆́трени глаго́лемъ. Посе́мъ є҆ктенїа̀:= ~Поми́лꙋй на́съ, бж҃е: =и҆ г҃ покло́ны вели̑кїѧ.= ~Бꙋ́ди и҆́мѧ гдⷭ҇не: =три́жды.= ~Блгⷭ҇влю̀ гдⷭ҇а: ~Досто́йно є҆́сть: =и҆ ѿпꙋ́стъ. И҆ быва́етъ трапе́за по ѡ҆бы́чаю, ꙗ҆́коже и҆ въ сре́дꙋ сы́рнꙋю ᲂу҆ка́зано є҆́сть. На повече́рїи же пое́мъ рѧдовы́й канѡ́нъ ме́ртвенъ гла́са, во ᲂу҆сопохрани́тельницѣ.=

![Image17](Pictures/10000000000003750000004A094225B4BD03BFE9.png)

=Въ сꙋббѡ́тꙋ сы́рнꙋю на ᲂу҆́трени,=
{{text_align=center}}

=по шестоѱа́лмїи и҆ пе́рвомъ стїхосло́вїи, сѣда́льны, гла́съ и҃:=
{{text_align=center}}

=Подо́бенъ:= ~Повелѣ́нное та́йнѡ:
{{text_align=center}}

~Ѻ҆те́ческими мо́лнїѧми ѡ҆зари́вшесѧ, ꙗ҆́кѡ въ ра́й кра́сный ны́нѣ входѧ́ще, сла́дости пото́ка наслади́мсѧ, и҆ си́хъ до́блєсти чꙋ́днѡ смотрѧ́юще, поревнꙋ́имъ добродѣ́телемъ, сп҃сꙋ взыва́юще: мл҃твами и҆́хъ бж҃е, црⷭ҇твїѧ твоегѡ̀ нбⷭ҇нагѡ прича́стники ны̀ сотворѝ.

=Сла́ва, подо́бенъ:=
{{text_align=center}}

~Нача́льника мона́шествꙋющихъ па́ѵла, со а҆нтѡ́нїемъ мꙋ́дрымъ и҆ є҆ѵѳѵ́мїемъ и҆ съ про́чими ѻ҆тцы̑, согла́снѡ воспои́мъ всѝ: и҆ си́хъ ᲂу҆мо́лимъ, ꙗ҆́кѡ да хрⷭ҇тꙋ̀ непреста́ннѡ мо́лѧтсѧ ѡ҆ на́съ, соверша́ющихъ бж҃е́ственнꙋю и҆ всесвѣ́тлꙋю па́мѧть и҆́хъ, въ пѣ́снехъ сла́вѧще сп҃са и҆ гдⷭ҇а.

=И҆ ны́нѣ, бг҃оро́диченъ. подо́бенъ:=
{{text_align=center}}

~Бл҃годари́мъ тѧ̀, приснодв҃о, и҆ велича́емъ, чтⷭ҇аѧ, и҆ покланѧ́емсѧ тѝ, воспѣва́юще ржⷭ҇тво̀ твоѐ, бл҃года́тнаѧ, зовꙋ́ще непреста́ннѡ: сп҃сѝ на́съ, дв҃о всемлⷭ҇тиваѧ, ꙗ҆́кѡ бл҃га́ѧ, и҆ де́мѡнскагѡ словопре́нїѧ стра́шнагѡ и҆схитѝ въ ча́съ и҆спыта́нїѧ, да не посрами́мсѧ рабѝ твоѝ.

=По в҃-мъ стїхосло́вїи сѣда́ленъ, гла́съ и҃.=
{{text_align=center}}

=Подо́бенъ:= ~Свирѣ́лей па́стырскихъ:
{{text_align=center}}

~А҆нтѡ́нїа кꙋ́пнѡ и҆ є҆ѵѳѵ́мїа, со всѣ́ми про́чими бг҃оно́сными ѻ҆тцы̑, всѝ восхва́лимъ пѣ́сньми, па́мѧть и҆́хъ торжествꙋ́юще: сі́и бо гдⷭ҇еви ѡ҆ все́мъ мі́рѣ мо́лѧтсѧ, да и҆зба́вимсѧ ѿ дре́внїѧ клѧ́твы, свобо́ждшесѧ ѿ мꙋче́нїѧ.

=Сла́ва:=
{{text_align=center}}

=И҆́ный сѣда́ленъ, гла́съ и҃.=
{{text_align=center}}

=Подо́бенъ:= ~Повелѣ́нное та́йнѡ:
{{text_align=center}}

~Ꙗ҆́коже въ лꙋ́зѣ цвѣтꙋ́щемъ добродѣ́тельми бг҃оно́сныхъ по́стникѡвъ ѡ҆бходѧ́ще, вонѝ и҆сполнѧ́емсѧ сладкоꙋха́нныѧ: боре́ньми бо со и҆скꙋшє́нїи наѻстри́вшесѧ, тѣ́ло воздержа́нїемъ раболѣ́пнѡ покори́ша дх҃ꙋ, а҆́гг҃льское на землѝ житїѐ пожи́вше. тѣ́мже сла́вы сподо́бишасѧ.

=И҆ ны́нѣ, бг҃оро́диченъ:= ~Безпло́тныхъ твои́хъ, хрⷭ҇тѐ, и҆ прⷣте́чи, ᲂу҆ч҃нкѡ́въ, прⷪ҇ро́кѡвъ и҆ мч҃нкѡвъ, ст҃ы́хъ всѣ́хъ и҆ прпⷣбныхъ, неискꙋсомꙋ́жныѧ и҆ бл҃гі́ѧ мт҃ре твоеѧ̀ мл҃твами ᲂу҆молѧ́емь, да́ждь на́мъ во свѣ́тѣ твое́мъ ходи́ти, и҆ сподо́би на́съ ᲂу҆лꙋчи́ти црⷭ҇твїе твоѐ, ра́ди щедро́тъ млⷭ҇ти твоеѧ̀.

=Та́же чте́мъ во ст҃ѣ́мъ є҆фре́мѣ словеса̀ ѡ҆ сконча́вшихсѧ ѻ҆тцѣ́хъ, на даѧ̑нїѧ трѝ. Ѱало́мъ н҃. Канѡ́нъ ст҃а́гѡ ѡ҆би́тели на ѕ҃, и҆ ст҃ы́хъ на и҃. Стїхосло́вимъ же и҆ Пои́мъ гдⷭ҇еви. Гла́съ и҃:=

=Пѣ́снь а҃.=
{{text_align=center}}

=І҆рмо́съ:= ~Пѣ́снь возсле́мъ, лю́дїе:

~Всѝ въ пѣ́снехъ дꙋхо́вныхъ воспои́мъ согла́снѡ, въ по́двизѣхъ просїѧ́вшыѧ, бж҃е́ствєнныѧ ѻ҆тцы̀ на́шѧ, ꙗ҆̀же и҆знесѐ є҆гѵ́петъ, ѳиваі́да и҆ лївѵ́а, всѧ́кое мѣ́сто и҆ гра́дъ и҆ страна̀.

\[А\] ~Ра́дꙋйсѧ, мона́хѡвъ первонаста́вниче, а҆нтѡ́нїе пресла́вне, а҆ммꙋ́не бг҃оно́сне, нитрі́йскаѧ сла́во: а҆рсе́нїе а҆́гг҃ле, держа́во безмо́лвїѧ, и҆ а҆ммѡ́не дх҃оно́сне.

~Красꙋ́йсѧ, вои́стиннꙋ сосꙋ́де бж҃їй, а҆гаѳѡ́не сщ҃еннодꙋ́шне: а҆хїлла̀ и҆ а҆ммѡ́иъ цвѣ́ти пꙋсты́ннїи: а҆нꙋ́ве и҆ а҆лѡ́нїе, а҆ммѡнаѳа̀ и҆ а҆нѳі́ме, добродѣ́телей свѣ́тлїи би́сери.

~Свѣти́льницы разсꙋжде́нїѧ на́мъ, пѣ́тъ бꙋ́ди а҆́рисъ дне́сь, и҆ а҆поллѡ́съ вели́кїй, послꙋша́нїѧ же свѣ́ти а҆ѳрѐ и҆ а҆ка́кїй: съ си́ми и҆ а҆ввакѵ́ръ просїѧва́етъ, ꙗ҆́коже нѣ́каѧ денни́ца.

~Гора̀ жи́тельства высо́кагѡ ꙗ҆ви́сѧ а҆ѵѯе́нтїй, подви́жникъ же чистоты̀ а҆вра́мїй вели́кїй: съ ни́миже а҆фроді́сїй сто́лпъ воздержа́нїѧ ꙗ҆ви́сѧ, со а҆ѳинодѡ́ромъ.

~Сїѧ́етъ ꙗ҆́кѡ ѕвѣзда̀ на нб҃сѝ въ по́стницѣхъ а҆ммѡ́нїй и҆ бж҃е́ственный а҆ні́на: свѣ́титсѧ же съ си́ми и҆ вели́кїй а҆нтїо́хъ, и҆ а҆га́питъ и҆зрѧ́дный, а҆́ще кто̀ и҆́ный съ си́ми блиста́етъ.

~Пѣ́сньми сщ҃е́нными восхва́лимъ вели́каго а҆ѳана́сїа, въ горѣ̀ а҆ѳѡ́нстѣй свѣ́тлѡ подвиза́вшагосѧ,свѣти́льника превели́каго всеѧ̀ вселе́нныѧ, є҆гѡ́же мл҃твами всѝ спаса́емсѧ.

~Житїи̑ бг҃одꙋхнове́нными вои́стиннꙋ ра́й ꙗ҆ви́стесѧ цр҃кве, премꙋ́дрїи бл҃же́ннїи ѻ҆тцы̀: всѝ вы̀ по и҆́мени, ѡ҆ на́съ мл҃твꙋ гдⷭ҇ви твори́те непреста́ннѡ.

~Прїиди́те, мч҃нколю́бцы вѣ́рнїи, почти́мъ мч҃ники є҆желѣ́тными пѣ́сньми и҆ пѣ̑нїи, вѣ́рою хрⷭ҇тꙋ̀ бг҃ꙋ на́шемꙋ пою́ще и҆ вопїю́ще: воспои́мъ тебѣ̀ є҆ди́номꙋ влⷣцѣ.

=Сла́ва: трⷪ҇ченъ:= ~Трѝ є҆ди́нагѡ є҆стества̀ пою̀, ли̑ца самоѷпоста́сна: нерожде́нна ѻ҆ц҃а̀, сн҃а рожде́нна, и҆ дх҃а ст҃а́го: безнача́льное црⷭ҇тво, вла́сть, бж҃ество̀ є҆ди́но.

=Бг҃оро́диченъ:= ~Ра́дꙋйсѧ, прест҃ы́й хра́ме, рꙋно̀ бг҃оро́сное, запечатлѣ́нный и҆сто́чниче безсме́ртныѧ стрꙋѝ: гра́дъ тво́й, влⷣчце, сохранѝ ѿ разли́чныхъ сꙋпоста̑тъ невоева́нный.

=І҆рмо́съ:= ~Пѣ́снь возсле́мъ, лю́дїе, чꙋ́дномꙋ бг҃ꙋ на́шемꙋ, свободи́вшемꙋ ѿ ра́бства і҆и҃лѧ,пѣ́снь побѣ́днꙋю пою́ще и҆ вопїю́ще: пои́мъ тебѣ̀ є҆ди́номꙋ влⷣцѣ.

=Вторы́ѧ же пѣ́сни во ѱалти́ри не глаго́лемъ, но припѣва́емъ:= ~Прпⷣбнїи ѻ҆тцы̀, моли́те бг҃а ѡ҆ на́съ.

=Пѣ́снь в҃.=
{{text_align=center}}

=І҆рмо́съ:= ~Ви́дите, ви́дите, ꙗ҆́кѡ а҆́зъ є҆́смь бг҃ъ ва́шъ, пре́жде вѣ̑къ рожде́нный ѿ ѻ҆ц҃а̀ и҆ ѿ дв҃ы въ послѣ̑днѧѧ без̾ мꙋ́жа зачны́йсѧ, и҆ разрꙋши́вый грѣ́хъ пра́ѻтца а҆да́ма, ꙗ҆́кѡ чл҃вѣколю́бецъ.

~Бл҃гоꙋха́нїѧ ны́нѣ и҆сполнѧ́емсѧ, ꙗ҆́кѡ въ ра́й дрꙋгі́й текꙋ́ще бг҃онасажде́нныхъ добродѣ́телей по́стническихъ: ꙗ҆̀же въ воздержа́нїи и҆ слеза́хъ процвѣто́ша, разли́чнѡ плодоносѧ́ще жи́тельство бг҃ꙋ прпⷣбнѣйшїи.

\[В\] ~Вели́кїй виссарїѡ́нъ, пти́чее житїѐ пожи́вый, дрꙋгі́й а҆́гг҃лъ, но́вый і҆́ѡвъ па́ки,тве́рдый венїамі́нъ: та́кожде и҆ вїта́лїй свѣти́льникъ, блꙋдни̑цы спаса́ѧй бг҃ꙋ: вѷті́мїй же бж҃е́ственный, и҆ сла́вный вавѵ́ла, съ си́ми да воспою́тсѧ.

~Высото́ю жи́тельства нб҃е́сенъ бы́лъ є҆сѝ, ѽ венеді́кте! до́мъ же премꙋ́дрости, па́стырь васїа́нъ: та́кожде и҆ васі́лїй нѣ́кїй прїѧ́тъ вѣне́цъ послꙋша́нїѧ: во гро́бѣ бо живы́й всели́всѧ, показꙋ́етъ на́мъ послꙋша́нїѧ свѣ́тлость.

\[Г\] ~Пѣ́снь гела́сїю: се́й приснопа́мѧтный ца́рь страсте́й. хвала̀ гера́сїмꙋ, є҆мꙋ́же порабо́та ѕвѣ́рь: прїи́де бо къ немꙋ̀ за соверше́нство добродѣ́тели. сла́ва и҆ ге́рманꙋ ѻ҆тцꙋ̀, съ га́їемъ мꙋ́дрымъ ᲂу҆го́дникомъ хрⷭ҇то́вымъ.

\[Д\] ~Дв҃дъ ѳессалоні́кскаѧ сла́ва и҆ похвала̀, бг҃опрїѧ́тный данїи́лъ да похва́литсѧ: въ чꙋдесѣ́хъ мно́гїй: дѣ́ломъ же и҆ сло́вомъ, данїи́лъ ски́тскїй: ді́й же и҆ далма́тъ, нача̑льницы мона́хѡвъ, ᲂу҆твержде́нїе вѣ́ры.

~Ѕвѣ́зднагѡ блиста́нїѧ мно́гѡ лꙋ́чшыѧ послꙋша́нїе показа̀ дометїа́на и҆ доме́тїа бг҃омꙋ̑дрыѧ, ꙗ҆́кѡ два̀ свѣти̑льника сїѧ́юща на́мъ: съ си́ми же и҆ без̾имени́тїи сла́внѡ да воспою́тсѧ.

~Бога́тство неистощи́мое вѣ́рныхъ, гдⷭ҇а ра́ди страда́льчество-вавшихъ бл҃гоче́стнѡ, къ ра́цѣ предварѝ: прїиди́те, вѣ́рнїи, мч҃нчески сїѧ̑ воспои́мъ, плодопрїе́млюще и҆сцѣлє́нїѧ дꙋша́мъ и҆ тѣлесє́мъ вѣ́рою.

=Сла́ва, трⷪ҇ченъ:= ~Пресоверше́ннаѧ є҆ди́нице, пребж҃е́ственнаѧ, трїѷпоста́снаѧ, нерожде́нне ѻ҆́ч҃е и҆ сн҃е є҆диноро́дне, дш҃е ѿ ѻ҆ц҃а̀ и҆сходѧ́й, сн҃омъ же ꙗ҆влѧ́ѧйсѧ, сꙋщество̀ є҆ди́но и҆ є҆стество̀, гдⷭ҇ство, црⷭ҇тво сп҃сѝ всѣ́хъ на́съ.

=Бг҃оро́диченъ:= ~Є҆ди́на ввела̀ є҆сѝ человѣ́чествꙋ стра́нное рожде́нїе: є҆ди́на не под̾ѧ́ла є҆сѝ ѿ є҆стества̀ тлѣ́нїѧ, безсѣ́менное рождество̀ нетлѣ́ннѡ поне́сши: тѣ́мъ тѧ̀, чтⷭ҇аѧ, ꙗ҆́кѡ бцⷣꙋ, по до́лгꙋ вѣ́рнїи прославлѧ́емъ.

=Катава́сїа:= ~Ви́дите, ви́дите:

=Пѣ́снь г҃.=
{{text_align=center}}

=І҆рмо́съ:= ~Нѣ́сть ст҃ъ, ꙗ҆́кѡ гдⷭ҇ь:

~Въ дрꙋгі́й ра́й входѧ́ще добродѣ́телей ди́вныхъ ѻ҆тє́цъ, сегѡ̀ вкꙋ́симъ ѡ҆дꙋшевле́ннагѡ наслажде́нїѧ, при́снꙋю жи́знь подаю́щагѡ, вѣ́рнѡ восхвалѧ́юще ѧ҆̀.

\[Е\] ~Да почти́тсѧ є҆ѵѳѵ́мїй пресвѣ́тлаѧ ѕвѣзда̀, денни́ца є҆лла́дїй, є҆фре́мъ бг҃одꙋхнове́нный, со є҆ѵло́гїемъ и҆зрѧ́днымъ, дѣ́лы и҆ чꙋдесы̀ ѡ҆блиста́вшїи концы̀.

\[З\] \[И\] ~Пѣ́тъ ди бꙋ́детъ пѣ́сньми зѡсі́ма чꙋ́дный, и҆ заха́рїа всечестны́й, и҆ зинѡ́нъ, и҆ зѡі́лъ, и҆са́їа вели́кїй и҆ и҆лїа̀ сла́вный съ си́ми да почтꙋ́тсѧ.

\[Ѳ\] ~Фермі́йскаго ѳео́дѡра всесла́внагѡ пою̀, и҆ є҆нна́та всепѣ́таго: съ си́ми же и҆ ѳеодꙋ́ла со ѳеѡ́ною воспѣва́ю: почита́ю ди́внаго и҆ вели́каго ѳеодо́сїа.

~Хвали́мь да бꙋ́детъ ѳеокті́стъ всеизрѧ́дный па́стырь, и҆ высо́кїй ᲂу҆мо́мъ ѳала́ссїй, вели́кїй ѳео́дѡръ нарече́нный сѷкеѡ́тъ, зна́меньми и҆ чꙋдесы̀ ꙗ҆вле́йсѧ на землѝ высо́кїй.

\[І\] ~Ѕвѣ́зды сїѧ́ютъ дрꙋгі̑ѧ, и҆здре́вле пресвѣ̑тлыѧ, ко́ловъ і҆ѡа́ннъ, съ тремѝ свѣтоно́сными въ лѣ́ствицѣ, и҆ съ мно́жайшими и҆ны́ми, сла́внѡ блиста́ющесѧ.

~Почти́мъ пѣ́сньми и҆ пѣ́ньми дꙋхо́вными, соше́дшесѧ, празднолю́бцы, мч҃нкъ всечⷭ҇тнꙋ́ю и҆ є҆желѣ́тнꙋю па́мѧть: при́снѡ бо мо́лѧтсѧ хрⷭ҇тꙋ̀ ѡ҆ ро́дѣ на́шемъ.

=Сла́ва, трⷪ҇ченъ:= ~Трⷪ҇це є҆диносꙋ́щнаѧ, и҆ пребж҃е́ственнаѧ є҆ди́нице, въ раздѣле́нїи є҆ди́нство и҆ вопроти́въ ли́цамъ є҆стество̀ и҆мꙋ́щаѧ, совокꙋпѝ на́съ во є҆ди́но хотѣ́нїе твои́хъ за́повѣдей.

=Бг҃оро́диченъ:= ~Ски́нїю бг҃одѣ́ланнꙋю преднаписа̀ тѧ̀ мѡѷсе́й съ серафі̑мы покрыва́ющꙋю ст҃а̑ѧ ст҃ы́хъ, проѡбразꙋ́ѧ чтⷭ҇омꙋ твоѐмꙋ, дв҃о, ржⷭ҇твꙋ̀ хрⷭ҇тꙋ̀ пло́тїю написа́тисѧ.

=Катава́сїа:= ~Нѣ́сть ст҃ъ, ꙗ҆́кѡ гдⷭ҇ь, и҆ нѣ́сть првⷣнъ, ꙗ҆́кѡ бг҃ъ на́шъ, є҆го́же пое́тъ всѧ̀ тва́рь: и҆ нѣ́сть ст҃ъ ра́зве тебє̀, гдⷭ҇и чл҃вѣколю́бче.

=Сѣда́ленъ, гла́съ д҃.=
{{text_align=center}}

=Подо́бенъ:= ~Ско́рѡ предварѝ:
{{text_align=center}}

~Со́лнце пра́вды хрⷭ҇то́съ ꙗ҆́коже лꙋчы̀ ва́съ посла̀, просвѣща́ющыѧ зе́млю, ᲂу҆чи́телїе ст҃і́и: тѣ́мже ѕло́бою помраче́ннꙋю дꙋ́шꙋ мою̀, бж҃е́ственными ва́шими моли́твами, ѡ҆сїѧ́йте бж҃е́ственнымъ свѣ́томъ бг҃оразꙋ́мїѧ, бг҃обл҃же́ннїи.

=И҆́ный сѣда́ленъ, гла́съ и҃.=
{{text_align=center}}

=Подо́бенъ:= ~Премꙋ́дрость и҆ сло́во:
{{text_align=center}}

~А҆нтѡ́нїевꙋ кро́тость и҆ чистотꙋ̀, є҆ѵѳѵ́мїево вели́чїе и҆ досточꙋ́дность, па́ѵловꙋ и҆ а҆рсе́нїевꙋ простотꙋ́ и҆ безмо́лвїе, ѳеокті́стовꙋ сла́вꙋ, и҆ про́чихъ прпⷣбныхъ всѣ́хъ чи́ны,вѣ́рнїи просла́вимъ и҆ совосхва́лимъ пѣ́сньми, съ ни́миже воспои́мъ є҆ѵпраѯі́ю дѣ́вꙋ со всѣ́ми жена́ми бг҃омꙋ́дрыми, и҆ согла́снѡ возопїи́мъ: моли́те хрⷭ҇та̀ бг҃а, согрѣше́нїй ѡ҆ставле́нїе дарова́ти пра́зднꙋющымъ любо́вїю ст҃ꙋ́ю па́мѧть ва́шꙋ.

=Сла́ва, подо́бенъ:=
{{text_align=center}}

=Оу҆́=зы разрѣ́шше страсте́й, прилѣпи́стесѧ любвѝ бл҃ги́хъ, и҆ въ сла́вꙋ премі́рнꙋю во хрⷭ҇тѣ̀ ѡ҆блеко́стесѧ, ѿ свои́хъ трꙋдѡ́въ ѡ҆брѣ́тше ᲂу҆покое́нїе, воздержа́нїѧ трꙋды̑ полꙋчи́вше вы́шнюю жи́знь: тѣ́мже досто́йнѡ веселите́сѧ кꙋ́пнѡ съ го́рними си́лами, ра́достнѡ въ пѣ́нїихъ бг҃ꙋ предстоѧ́ще. бг҃оно́снїи ѻ҆тцы̀ на́ши, прегрѣше́нїй ѡ҆ставле́нїе и҆спроси́те пра́зднꙋющымъ любо́вїю ст҃ꙋ́ю па́мѧть ва́шꙋ.

=И҆ ны́нѣ, бг҃оро́диченъ. Подо́бенъ:=
{{text_align=center}}

=Оу҆=глѣбо́хъ въ ти́нѣ грѣхѡ́внѣй, и҆ нѣ́сть постоѧ́нїѧ во мнѣ̀, лю́тѣ потопи́ мѧ бꙋ́рѧ прегрѣше́нїй мои́хъ: но ꙗ҆́кѡ ро́ждшаѧ сло́во, є҆ди́наго человѣколю́бца, на мѧ̀ раба̀ твоего̀ при́зри, молю́сѧ, и҆зба́ви ѿ грѣха̀ и҆ страсте́й дꙋшетлѣ́нныхъ и҆ ѿ всѧ́кагѡ ѡ҆ѕлобле́нїѧ ме́стника, влⷣчце, да пою̀ ра́дꙋѧсѧ: молѝ хрⷭ҇та̀ бг҃а, прегрѣше́нїй ѡ҆ставле́нїе дарова́ти мѝ, тѧ́ бо и҆́мамъ наде́ждꙋ ра́бъ тво́й.

=Пѣ́снь д҃.=
{{text_align=center}}

=І҆рмо́съ:= ~И҆з̾ горы̀ прїѡсѣне́нныѧ, є҆ди́ныѧ бцⷣы:

~Свѣти́льникъ мїроѧвле́нный бж҃е́ственный і҆ларїѡ́нъ, гора̀ разꙋ́мнаѧ вели́кїй і҆ꙋсті́нъ: съ ни́миже і҆ера́ѯъ со і҆сі́дѡромъ да почти́тсѧ, и҆ і҆вистїѡ́нъ, и҆зрѧдносла́внїи, со і҆ѡ́сифомъ.

\[К\] ~И҆ і҆еремі́а ѡ҆блиста̀ житїе́мъ: ꙗ҆ви́сѧ же и҆ крѣ́пость ве́лїѧ і҆схѵ̀рїѡ́нъ, съ ни́миже свѣ́титъ карїѡ́нъ, ко́прїй, ка́стѡръ, кассїа́нъ вкꙋ́пѣ, предо́брїи.

\[Л\] ~Дивлю́сѧ каллі́стѡвымъ бл҃гослове́сїємъ, хвалю̀ лаѵре́нтїєва добродѣѧ̑нїѧ, бл҃готворе́нїе же ло́ггїново восхвалѧ́ю, почита́ю лѡ́товы добродѣ́тєли.

\[М\] ~Лео́нтїа пою̀ глꙋбинꙋ̀ бг҃осло́вїѧ, маѯі́ма же воспѣва́ю пꙋчи́нꙋ ᲂу҆че́нїй, маркїа́на же ᲂу҆добре́нїе, и҆ ма́рка бл҃гопокори́ваго и҆ бг҃опослꙋ́шнаго.

~Че́сть добродѣ́телей мака́рїй вели́кїй: гра́дскїй же мака́рїй бл҃гоче́стїѧ сокро́вище.проповѣ́даетсѧ съ си́ми ма́ркъ и҆зрѧдный, съ матѡ́емъ же мꙋ́рїнъ мѡѷсе́й.

~Мартїнїа́нѡвы, и҆ ма́лхѡвы велича́ю ѡ҆ чистотѣ̀ течє́нїѧ и҆ по́двиги, добродѣѧ̑нїѧ же марке́лла пастыренача́льника, почита́ю и҆ мі́лла мертвецевоскреси́телѧ.

~Мч҃нцы хрⷭ҇тѡ́вы, содѣ́телю и҆ созда́телю непреста̑нныѧ мл҃твы принеси́те ѡ҆ ми́рѣ мі́ра и҆ ѡ҆ чтꙋ́щихъ па́мѧть ва́шꙋ въ пѣ́снехъ.

=Сла́ва, трⷪ҇ченъ:= ~Стра́нно, ꙗ҆́кѡ є҆ди́но и҆ трѝ бж҃ество̀ всѐ въ трїе́хъ ли́цахъ нераздѣ́льно: ѻ҆ц҃ъ бо, сн҃ъ и҆ дх҃ъ ст҃ы́й є҆́сть, покланѧ́емїи во є҆стествѣ̀ є҆ди́нѣмъ.

=Бг҃оро́диченъ:= ~Ра́дꙋйсѧ, простра́нное бж҃їе вмѣсти́лище: ра́дꙋйсѧ, ковче́же но́вагѡ завѣ́та: ра́дꙋйсѧ, ста́мно, и҆з̾ неѧ́же ма́нна даде́сѧ всѣ̑мъ человѣ́кѡмъ пренбⷭ҇наѧ.

=Катава́сїа:= ~И҆з̾ горы̀ прїѡсѣне́нныѧ, є҆ди́ныѧ бцⷣы, хотѧ́ща тѧ, сло́ве, воплоти́тисѧ,прⷪ҇ро́къ бг҃ови́днѡ ᲂу҆смотрѝ, и҆ со стра́хомъ славосло́вѧше си́лꙋ твою̀.

=Пѣ́снь є҃.=
{{text_align=center}}

=І҆рмо́съ:= ~Ѿ мглы̀ страсте́й:

~Є҆де́мскагѡ раѧ̀, прїиди́те, ви́димъ цвѣ́ты присножи́знєнныѧ, бг҃опрозѧблє́ннаѧ ѻ҆тцє́въ тща̑нїѧ,и҆́хже є҆́сть є҆ди́нъ дѣ́латель гдⷭ҇ь.

\[Н\] ~Ні́ловыхъ слове́съ стрꙋѧ́ми напаѧ́етсѧ всѧ́ка дꙋша̀ мы́сленнаѧ, наѵкра́тїа, ні́кѡна житїи̑ просвѣща́етсѧ, съ наѳана́иломъ же и҆ нїсѳе́нѡръ ᲂу҆слажда́етъ сїю̀.

\[Ѯ\] \[Ѻ\] ~Ѯенофѡ́нтъ съ сыно́ма, добродѣ́тельми блиста́ѧсѧ, просвѣща́етъ на́съ, вели́кїй же ѻ҆рси́сїй, па́че же ѻ҆нꙋ́фрїй: пі́мена же кто̀ достойносло́витъ ѿ земны́хъ;

\[П\] ~Па́мвѡ да ᲂу҆блажи́тсѧ досто́йнѡ, ꙗ҆́кѡ и҆ дѣѧ́нїемъ и҆ сло́вомъ высо́кїй. возбранѧ́ѧй же де́монѡмъ пꙋ́плїй всесла́вный да сла́витсѧ, ра́внѡ свѣ́тлый пїннꙋ́фрїй.

~Достодо́лжнѡ да почти́тсѧ пресла́вный вои́стиннꙋ пафнꙋ́тїй, пі́ѡръ, патермꙋ́ѳїй, па́ѵелъ препро́стый, пїтѷрꙋ́нъ вели́кїй и҆ ѻ҆тцє́въ нача́льникъ.

~Свѣ́тлѡ да похва́литсѧ свѣти́ло свѣти̑лъ пахѡ́мїй, пала́мѡнъ сподви́жникъ, бж҃е́ственный петрѡ́нїй, пассарїѡ́нъ съ си́ми, бж҃е́ственными да воспое́тсѧ пѣ́сньми.

=Сла́ва, трⷪ҇ченъ:= ~Ѵ҆поста́сьми трѝ, а҆́ще и҆ є҆ди́но є҆стество́мъ бж҃ество̀ є҆́сть, въ нѧ́же крести́хомсѧ и҆ въ нѧ́же вѣ́рꙋемъ, ѻ҆ц҃ъ, сло́во и҆ дх҃ъ соесте́ственный.

=Бг҃оро́диченъ:= ~Сло́вомъ сло́во па́че сло́ва ро́ждшаѧ, пречтⷭ҇аѧ, того̀ молѧ́щи не преста́й, мо́лимсѧ, ѿ бѣ́дъ при́снѡ и҆зба́витисѧ ста́дꙋ твоемꙋ̀.

=Катава́сїа:= ~Ѿ мглы̀ страсте́й, ꙗ҆́кѡ ѿ глꙋбо́кїѧ но́щи, мѧ̀ и҆збавлѧ́ѧй, ᲂу҆́треневати сподо́би дꙋ́хъ мо́й, молю́сѧ, во свѣ́тѣ днѐ повелѣ́нїй твои́хъ, хрⷭ҇тѐ.

=Пѣ́снь ѕ҃.=
{{text_align=center}}

=І҆рмо́съ:= ~Содержи́ма мѧ̀ грѣхи̑ мно́гими:

~Ди́вни всечтⷭ҇ні́и ѻ҆тцы̀ на́ши, и҆́хже бж҃е́ственнїи по́двизи, и҆́хже борє́нїѧ, и҆́хже и҆сцѣлє́нїѧ: кто́ бо па́че си́хъ показа̀ чꙋде́съ крѣ́пость;

\[Р\]\[С\] ~Равꙋла̀ ди́вный, и҆ рꙋ́фъ вкꙋ́пѣ, и҆ сїсѡ́й кꙋ́пнѡ равноа́гг҃льный да восхва́литсѧ, съ ни́миже бж҃е́ственный сері́дъ и҆ селꙋа́нъ.

~Не́бо четверосвѣти́льное ꙗ҆ви́сѧ на землѝ, два́жды дво́е сїѐ сѷмеѡ́нское є҆диноиме́нїе: и҆̀же на столпѣ́хъ трїѐ сꙋ́ть, и҆ є҆ди́нъ ю҆ро́дивый.

~Ꙗ҆́кѡ со́лнце посредѣ̀ ѕвѣ́здъ, и҆̀мже бѣ̀ нача́льникъ, ѡ҆сщ҃е́нный са́вва ѡ҆блиста̀, съ ни́мже ѡ҆зарѧ́етъ и҆ серапїѡ́нъ дѣѧ́ньми съ сїлва́номъ.

\[Т\]\[Ѵ\]\[Ф\]\[Х\]\[Ѱ\]\[Ѡ\] ~Сарма́тъ и҆ тїмоѳе́й, тїѳо́й кꙋ́пнѡ со ѵ҆пере́хїемъ, и҆ фармꙋ́фїй, фѡ́ка, харїтѡ́нъ, херимѡ́нъ, ѱо́й да пое́тсѧ, и҆ ѡ҆́ръ премꙋ́дрый.

~Ст҃о́е и҆ сла́вное ѻ҆тє́цъ мно́жество, помѧнꙋ́тое и҆ не и҆менова́нное, и҆зба́вите ѿ бѣ́дъ любо́вїю па́мѧть ва́шꙋ соверша́ющыѧ.

=Сла́ва, трⷪ҇ченъ:= ~Тѧ̀, трⷪ҇це пренача́льнаѧ и҆ бж҃е́ственнаѧ є҆ди́нице, свѣ́тъ и҆ свѣ́ты пою̀,жи́знь и҆ жи̑зни, ᲂу҆́мъ, сло́во и҆ дх҃а, ст҃а́го и҆ ст҃ы̑ѧ, є҆ди́наго бг҃а.

=Бг҃оро́диченъ:= ~І҆ессе́е пра́ѻтче, взыгра́й: занѐ ѿ ко́рене твоегѡ̀ возсїѧ̀ цвѣ́тъ жи́зни, ѿ чтⷭ҇ыѧ ѻ҆трокови́цы хрⷭ҇то́съ бг҃ъ, сп҃са́ѧй мі́ръ.

=Катава́сїа:= ~Содержи́ма мѧ̀ грѣхи̑ мно́гими, и҆ припа́дающа щедро́тамъ твои̑мъ: прїимѝ ꙗ҆́кѡ прⷪ҇ро́ка, чл҃вѣколю́бче гдⷭ҇и, и҆ сп҃си́ мѧ.

=Конда́къ, гла́съ и҃.=
{{text_align=center}}

=Подо́бенъ:= ~Ꙗ҆́кѡ нача́тки:
{{text_align=center}}

=^Ꙗ҆́=кѡ бл҃гоче́стїѧ проповѣ́дники и҆ нече́стїѧ ѡ҆бꙋзда́тєли, бг҃оно́сныхъ собо́ръ просвѣти́лъ є҆сѝ, гдⷭ҇и, подсо́лнечнꙋю ѡ҆сїѧва́ющыѧ: тѣ́хъ мл҃твами, въ ми́рѣ соверше́ннѣмъ тебѐ сла́вѧщыѧ и҆ велича́ющыѧ сохранѝ, воспѣва́ти тебѣ̀: а҆ллилꙋ́їа.

=І҆́косъ:= ~На жите́йскꙋю красотꙋ̀ воззрѣ́хъ, помышле́ньми зрѧ̀ быва́ємаѧ, и҆ и҆змѣ́ривъ тѣ́хъ болѣ̑зни, жи́знь человѣ́кѡвъ ѡ҆ка́ѧхъ: ва́съ же є҆ди́нѣхъ ᲂу҆блажи́хъ, до́брꙋю ча́сть и҆збра́вшихъ, пострада́ти хрⷭ҇тꙋ, и҆ пребыва́ти съ ни́мъ, и҆ пѣ́ти при́снѡ со прⷪ҇ро́комъ дв҃домъ: а҆ллилꙋ́їа.

=Сѷнаѯа́рїй.=
{{text_align=center}}

=Стїхѝ:= Дꙋша́мъ првⷣныхъ, и҆́хже па́мѧть при́снѡ пребыва́етъ,

~Ꙗ҆́кѡ жє́ртвы при́снѡ пребыва́ющыѧ приношꙋ̀ словеса̀.

=^В=ъ се́й де́нь па́мѧть соверша́емъ всѣ́хъ въ по́стничествѣ просїѧ́вшихъ ст҃ы́хъ, мꙋже́й же и҆ же́нъ. Бг҃оно́снїи ѻ҆тцы̀, предше́ствꙋющими пра̑здники пома́лꙋ на́съ наста́вивше, и҆ пред̾ꙋстро́ивше гото́выхъ къ по́прищꙋ, и҆ ѿ сластолю́бїѧ и҆ ѡ҆б̾ѧде́нїѧ ѿве́дше, и҆ стра́хомъ бꙋ́дꙋщагѡ сꙋда̀ на́съ наꙋчи́вше, сы́рною же седми́цею ꙗ҆́кѡ до́лжно пред̾ѡчи́стивше, пра́вѡ и҆ два̀ пощє́нїѧ положи́ша посредѣ̀, да пома́лꙋ на́съ къ постꙋ̀ возбꙋ́дѧтъ. Сѐ предлага́ютъ на́мъ и҆ преподо́бнѡ всѧ̀ пожи́вшыѧ, и҆ и҆́накѡ, въ болѣ́знехъ мно́гихъ и҆ трꙋдѣ́хъ, мꙋ́жы же вкꙋ́пѣ и҆ жєны̀: ꙗ҆́кѡ да па́мѧтїю подвигѡ́въ и҆́хъ сотворѧ́тъ на́съ си́льнѣйшихъ къ по́прищꙋ, да и҆́мамы въ житїѝ ѻ҆́нѣхъ себѣ̀ ѡ҆́бразъ нѣ́кїй и҆ пꙋтево́дство, и҆ ѿ ѻ҆́нѣхъ посо́бїе и҆ по́мощь прїе́млюще, къ дꙋхѡ́внымъ подвигѡ́мъ да привлече́мсѧ, помышлѧ́юще, ꙗ҆́кѡ и҆ ті́и тогѡ́жде съ на́ми є҆стества̀. Ꙗ҆́коже бо воевѡ́ды, во́инствѡмъ ѡ҆полчє́ннымъ и҆ ᲂу҆жѐ по чинѡ́мъ стоѧ́щымъ, словесы̀ и҆ ѡ҆бразы̀ и҆ помина̑нїи дре́внихъ мꙋже́й, и҆зрѧ́днѡ воева́вшихъ и҆ хра́бровавшихъ: своѧ̑ вѡ́и ѡ҆б̾ѻщрѧ́ютъ, и҆ ѿсю́дꙋ ѻ҆нѝ ᲂу҆крѣплѧ́еми, наде́ждою побѣ́ды вседꙋ́шнѡ ѡ҆полча́ютсѧ: та́кѡ и҆ ны́нѣ бг҃оно́снїи ѻ҆тцы̀ мꙋ́дрѣ содѣва́ютъ. Преподо́бнѣ бо пожи́вшими къ дꙋхѡ́внымъ подвигѡ́мъ ᲂу҆крѣ́пльше мꙋ́жескїй по́лъ и҆ же́нскїй, си́це къ по́стномꙋ предво́дѧтъ по́прищꙋ, да мы̀ взира́юще на до́брое ѻ҆́нѣхъ житїѐ, ꙗ҆́кѡ на первоѡ́бразъ, дѣ́лаемъ, ꙗ҆́коже комꙋ́ждо си́ла є҆́сть, многови̑дныѧ и҆ разли̑чныѧ добродѣ́тели: пе́рвѣе ᲂу҆́бѡ всѣ́хъ любо́вь, и҆ со ᲂу҆мо́мъ быва́емое ѿреше́нїе ѿ безче́стныхъ дѣ́лъ и҆ дѣѧ́нїй, и҆ по́стъ се́й, не снѣ́дїй то́чїю, но и҆ ѧ҆зы́ка, и҆ ꙗ҆́рости, и҆ ѻ҆́чїю, и҆ про́стѡ рещѝ, всѧ́кагѡ ѕла̀ прекраще́нїе и҆ ѿчꙋжде́нїе. Тоѧ̀ ра́ди вины̀ ст҃і́и ѻ҆тцы̀ настоѧ́щꙋю па́мѧть ст҃ы́хъ всѣ́хъ, посто́мъ и҆ и҆ны́ми бл҃ги́ми до́брыми дѣ́лы бг҃ꙋ ᲂу҆го́ждшихъ, здѣ̀ ᲂу҆чини́ша, ѡ҆́бразомъ си́хъ поꙋща́юще на́съ къ по́прищꙋ добродѣ́телей, и҆ до́блественнѣ воѡрꙋжи́тисѧ на стра̑сти и҆ на де́моны, и҆ нѣ́кїй ѡ҆́бразъ предлага́юще: ꙗ҆́кѡ а҆́ще и҆ мы̀ ра́вное и҆̀мъ тща́нїе приложи́мъ, ничто́же воспрепѧ́тствꙋетъ и҆ на́мъ содѣ́ѧти, є҆ли̑ка и҆ ѻ҆нѝ содѣ́ѧша, и҆ тѣ́хже сподо́битисѧ че́стей: и҆ сі́и бо тогѡ́жде съ на́ми є҆стества̀.

~Ѡ҆ сы́рнѣй же седми́цѣ глаго́лютъ нѣ́цыи, ꙗ҆́кѡ ца́рь и҆ра́клїй сїю̀ вчини́, пре́жде же бѧ́ше мѧсоѧ́стна: на хоздро́а бо и҆ пе́рсы ше́сть лѣ́тъ воева́въ, ѡ҆бѣща́сѧ бг҃ꙋ, а҆́ще на ѻ҆́нѣхъ ᲂу҆крѣпи́тсѧ, сїю̀ посредѣ̀ мѧсоѧ́стїѧ и҆ поста̀ ᲂу҆ста́вити, є҆́же и҆ сотворѝ. И҆ сїѐ возмо́жно є҆́сть. но а҆́зъ мню̀, ꙗ҆́ко ст҃ы́ми ѻ҆тцы̑ ᲂу҆ста́влена бы́сть пред̾ѡчище́нїѧ ра́ди нѣ́коегѡ: ꙗ҆́кѡ да ѿ мѧ́съ и҆ многоѧде́нїѧ а҆́бїе въ кра́йнее неснѣде́нїе ведо́ми, не тꙋ́жимъ, и҆ и҆́накѡ да тѣле́снѣ не вреди́мсѧ: но ти́хѡ и҆ пома́лꙋ ѿходѧ́ще ѿ ᲂу҆тꙋчнѧ́ющихъ и҆ ᲂу҆слажда́ющихъ снѣ́дей, ꙗ҆́коже ко́ни некрѣпкоꙋ́зднїи, ᲂу҆мале́нною снѣ́дїю и҆ броздꙋ̀ поста̀ воспрїи́мемъ. Ꙗ҆́кѡ бо ѡ҆ дꙋшѝ при́тчами сотвори́ша, та́кожде и҆ ѡ҆ тѣлесѝ ᲂу҆мы́слиша, претыка̑нїѧ къ постꙋ̀ пома́лꙋ ѿсѣка́юще.

Прпⷣбныхъ твои́хъ всѣ́хъ мл҃твами, хрⷭ҇тѐ бж҃е на́шъ, поми́лꙋй на́съ. А҆ми́нь.

=Пѣ́снь з҃.=
{{text_align=center}}

=І҆рмо́съ:= ~Ѻ҆́троки ѡ҆роси́вый:

~Прїиди́те, принесе́мъ пѣ̑сни по до́лгꙋ жена́мъ, преподо́бнѡ пожи́вшымъ и҆ равноа́гг҃льнѡ, и҆́хже мл҃твами воззове́мъ: бж҃е, сп҃сѝ всѧ̑ ны̀.

~Хрⷭ҇тоно́сица врѷе́на съ бж҃е́ственною феврѡ́нїею да почти́тсѧ, и҆ ѳѡмаі́дою и҆ і҆ері́ею, и҆ платѡні́да да пое́тсѧ, съ ни́миже и҆ меланѳі́а вѣ́рнѡ.

~А҆гг҃ломꙋ́дрєннымъ хвала̀ є҆ѵпраѯі́амъ, со двѣма̀ ѳеодѡ́рами и҆ а҆настасі́ами всебога́тыми, пѣ́нїе и҆ сла́ва непреста́ннаѧ, чꙋ́днѡ послꙋжи́вшымъ бг҃ꙋ.

~Є҆гѵ́птѧнынѧ марі́а свѣ́тъ въ мі́рѣ ꙗ҆ви́сѧ, и҆ марі́нъ наре́кшаѧсѧ ѕвѣзда̀ вселе́ннѣй, є҆ѵфросѵ́нїа же со́лнце, добродѣ́тельми ѡ҆блистава́ющаѧ.

~Ѻ҆гнесвѣ́тла въ житїѝ ѳеодꙋ́лїа, и҆ блиста́етъ въ поще́нїи ѳеодо́тїа и҆ і҆ꙋлі́тта, и҆ спросїѧ́ваетъ дѣѧ́ньми і҆сїдѡ́ра пребога́таѧ.

~Нб҃омꙋ́дреннаѧ марі́на ны́нѣ да почти́тсѧ съ вели́кою матрѡ́ною, сѷгклитїкі́а же и҆ са́рра, со і҆ꙋ́стою, пѣ́сньми ꙗ҆́кѡ мꙋ́дрыѧ да восхва́лѧтсѧ.

~Пелагі́а а҆́гг҃лъ гдⷭ҇нь, таі́сїа свѣти́льникъ покаѧ́нїѧ да воспое́тсѧ, и҆ а҆́ще ка́ѧ дрꙋга́ѧ просїѧ̀ ѿ же́нъ въ по́двизѣхъ.

=Сла́ва, трⷪ҇ченъ:= ~Съ сн҃омъ ѻ҆ц҃ꙋ̀ покланѧ́емсѧ, и҆ дх҃ꙋ ст҃о́мꙋ, є҆диномꙋ́дреннѡ славосло́вѧще, вѣ́рнѡ вопїе́мъ: сла́ва тебѣ̀, трⷪ҇це є҆ди́нице, бж҃е на́шъ.

=Бг҃оро́диченъ:= ~Бцⷣе дв҃о, ро́ждшаѧ сп҃са и҆ влⷣкꙋ мі́ра, бл҃гослове́ннаѧ, того̀ молѝ всегда̀ ᲂу҆ще́дрити дꙋ́шы на́шѧ.

=Катава́сїа:= ~Ѻ҆́троки ѡ҆роси́вый въ пещѝ и҆ по ржⷭ҇твѣ̀ дв҃ꙋ сохрани́вый ро́ждшꙋю тѧ̀, бл҃гослове́нъ є҆сѝ, бж҃е ѻ҆тє́цъ на́шихъ.

=Пѣ́снь и҃.=
{{text_align=center}}

=І҆рмо́съ:= ~На горѣ̀ ст҃ѣ́й:

~Па́стыри и҆ мꙋ̑дрыѧ ᲂу҆чи́тєли, ст҃и́тєли хрⷭ҇то́вы цр҃кве, съ прпⷣбными всѝ воспои́мъ, гдⷭ҇а пою́ще и҆ превозносѧ́ще во всѧ̑ вѣ́ки.

~По до́лгꙋ васі́лїй вели́кїй да пое́тсѧ пѣ́сньми, и҆ съ ни́мъ многострада́льный вои́стиннꙋ а҆ѳана́сїй со григо́рїемъ въ бг҃осло́вїи нача́льствꙋющимъ над̾ всѣ́ми.

~І҆ѡа́нна златоглагѡ́ливаѧ ᲂу҆ста̀, съ кѵ̀рі́ллы бг҃омꙋ́дрыми столпы̑ просла́вимъ: та́коже и҆ и҆сѵ́хїа дрꙋга́го бг҃осло́ва, съ бг҃оглаго́ливымъ и҆ бж҃е́ственнымъ меле́тїемъ.

~Григо́рїю сла́ва нѵ́сскомꙋ со двѣма̀ чꙋдотво́рцема ѻ҆тце́ма: и҆ премꙋ́дрый въ бж҃е́ственныхъ є҆пїфа́нїй, со а҆мфїло́хїемъ свѣ́тлымъ свѣти́льникомъ, да пое́тсѧ во вѣ́ки.

~Митрофа́на сщ҃е́нникѡвъ сла́вꙋ, съ некта́рїемъ, а҆тті́комъ, генна́дїемъ, съ ни́миже и҆ а҆нато́лїа пои́мъ, жи́зни свѣти́льники, кꙋ́пнѡ со є҆ѵсе́вїемъ и҆ про́кломъ премꙋ́дрыми.

~Нїкола́а сщ҃еннопроповѣ́дника, сѡфро́нїа вои́стиннꙋ медоѧзы́чнаго со є҆ѵла́лїемъ пою̀, и҆ дїадо́ха кꙋ́пнѡ со є҆ѵста́ѳїемъ и҆ і҆ꙋвена́лїемъ ѻ҆тцеверхо́вными.

=Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.=

=Трⷪ҇ченъ:= ~Ꙗ҆́кѡ є҆ди́ницꙋ сꙋщество́мъ пою̀ тѧ̀, ꙗ҆́кѡ трⷪ҇цꙋ ли̑цы тѧ̀ чтꙋ̀: ѻ҆́ч҃е, и҆ сн҃е, и҆ дш҃е прест҃ы́й, безнача́льнꙋю держа́вꙋ твоегѡ̀ црⷭ҇твїѧ сла́влю во вѣ́ки.

=Бг҃оро́диченъ:= ~Ты̀ гора̀ бж҃їѧ ꙗ҆ви́ласѧ є҆сѝ, бцⷣе, въ ню́же хрⷭ҇то́съ всели́всѧ, бж҃е́ствєнны хра́мы содѣ́ла пою́щыѧ: гдⷭ҇а по́йте и҆ превозноси́те во всѧ̑ вѣ́ки.

=Хва́лимъ, бл҃гослови́мъ, покланѧ́емсѧ гдⷭ҇еви.=

=Катава́сїа:= ~На горѣ̀ ст҃ѣ́й просла́вльшасѧ, и҆ въ кꙋпинѣ̀ та́йнꙋ приснодв҃ы ѻ҆гне́мъ мѡѷсе́ови ꙗ҆́вльшаго, гдⷭ҇а по́йте и҆ превозноси́те во всѧ̑ вѣ́ки.

=И҆ стїхосло́витсѧ Чтⷭ҇нѣ́йшꙋю:=
{{text_align=center}}

=Пѣ́снь ѳ҃.=
{{text_align=center}}

=І҆рмо́съ:= ~Проѧвле́нное на горѣ̀:

~Кто̀ дерзнове́нїе и҆зрече́тъ а҆мвро́сїево; і҆ероѳе́евꙋ же ка́кѡ премꙋ́дрость и҆зглаго́летъ, и҆ а҆леѯа́ндрѡвъ бг҃омꙋ́дрыхъ ѻ҆тє́цъ ѡ҆ вѣ́рѣ тве́рдость;

~Феді́мъ бж҃е́ственный, спѷрїдѡ́нъ бг҃оно́сный, со а҆нтїпа́тромъ, па́мвомъ, палла́дїемъ и҆ но́нномъ, і҆ерѡнѵ́момъ и҆ ге́рманомъ всечестны́мъ, ꙗ҆́кѡ бг҃освѣти́льницы да воспою́тсѧ.

~Вели́кїй въ бж҃е́ственныхъ дїонѵ́сїй да почти́тсѧ, ꙗ҆́кѡ нбⷭ҇ныхъ таи́нникъ, многострада́льный кли́ментъ, флавїа́нъ и҆ па́ѵелъ вели́кїй, и҆сповѣ́данїѧ первопроповѣ̑дницы.

~Мїхаи́лъ сѷна́дскїй да пое́тсѧ съ тара́сїемъ, нїки́форъ па́ки съ ѳео́дѡромъ и҆зрѧ́днымъ, и҆ ѳеофа́нъ сщ҃енноиме́нный вои́стиннꙋ, защи̑тницы і҆кѡ́нъ хрⷭ҇то́выхъ.

~Пе́тръ и҆ і҆гна́тїй вои́стиннꙋ бг҃оно́сцы, ꙗ҆́кѡ хрⷭ҇тѡ́вы а҆пⷭ҇ли и҆ сщ҃еннострада́льцы сꙋ́ще, да воспою́тсѧ кꙋ́пнѡ съ полѷка́рпомъ и҆ кѷпрїа́номъ хрⷭ҇то́вымъ мч҃нкомъ.

~Прпⷣбнїи ѻ҆тцы̀ и҆ ст҃и́телїе гдⷭ҇ни, со сщ҃енномч҃нки и҆ жена́ми ст҃ы́ми, и҆менова́ннїи и҆ не и҆менова́ннїи всѝ, моли́те сп҃сти́сѧ дꙋша́мъ на́шымъ.

=Сла́ва, трⷪ҇ченъ:= ~Є҆ди́ный въ трⷪ҇цѣ бж҃е, сла́ва тебѣ̀ непреста́ннѡ: а҆́ще бо и҆ бг҃ъ кі́йждо, но є҆ди́нъ є҆стество́мъ є҆сѝ, ѻ҆ц҃ъ, и҆ сн҃ъ, и҆ дх҃ъ, трисвѣ́тлыми сво́йствы.

=Бг҃оро́диченъ:= ~Кꙋпинꙋ̀ горѧ́щꙋю ѻ҆гне́мъ и҆ неѡпали́мꙋю, предзрѧ́ше дре́вле мѡѷсе́й на сїна́йстѣй горѣ̀, бг҃опрїѧ́тное твоѐ чре́во, дв҃о, под̾е́млющее нетлѣ́нный ѻ҆́гнь.

=Катава́сїѧ:= ~Проѧвле́нное на горѣ̀ законополо́жникꙋ, во ѻ҆гнѝ и҆ кꙋпинѣ̀, ржⷭ҇тво̀ приснодв҃ы, въ на́ше вѣ́рныхъ сп҃се́нїе, пѣ́сньми немо́лчными велича́емъ.

=Є҆ѯапостїла́рїй.=
{{text_align=center}}

=Подо́бенъ:= ~Жєны̀ ᲂу҆слы́шите:
{{text_align=center}}

~Мі́ра ѿве́ргшїисѧ и҆ крⷭ҇тъ взе́мшїи, мно́жество прпⷣбныхъ ѻ҆тє́цъ, съ ли̑ки мч҃нкъ, ст҃и́телей со́нме и҆ же́нъ собра́нїе, на́съ возвесели́те, є҆́же воспѣ́ти досто́йнѡ ва́шꙋ всесвѣ́тлꙋю па́мѧть.

=Сла́ва, и҆ ны́нѣ:=
{{text_align=center}}

=Подо́бенъ:= ~Со ᲂу҆ч҃нки̑ взы́демъ:
{{text_align=center}}

~Въ по́стничествѣ просїѧ́вшыѧ бг҃онѡ́сныѧ ѻ҆тцы̀, и҆ ст҃и́тєли, кꙋ́пнѡ же ѿ же́нъ прпⷣбныѧ, и҆ сщ҃енномч҃никѡвъ ли́ки, въ пѣ́снехъ свѣ́тлѡ восхва́лимъ: ꙗ҆́кѡ да ѡ҆ст҃и́мсѧ, и҆ моле́ньми си́хъ и҆ мл҃твами бцⷣы ᲂу҆до́бнѡ соверши́мъ тече́нїе поста̀.

=На хвали́техъ поста́вимъ стїхѝ д҃, и҆ пое́мъ стїхи̑ры, гла́съ и҃.=
{{text_align=center}}

=Подо́бенъ:= ~Во є҆де́мѣ ра́й:
{{text_align=center}}

~Ѻ҆тцє́въ мно́жество, преподо́бнѡ по́стничествовавшее, въ пѣ́снехъ возвели́чимъ всѝ, вѣ́рнїи,ст҃и́телей же хрⷭ҇то́выхъ восхва́лимъ пѣ́сньми бг҃омꙋ́дреннѡ є҆динодꙋ́шнѡ, бра́тїе: въ воздержа́нїи бо пожи́ша и҆ въ постѣ̀ чи́стомъ, и҆ хрⷭ҇то́во на́мъ є҆ѵⷢ҇лїе и҆з̾ѧсни́ша. съ ни́миже воспои́мъ жєны̀ бг҃онѡ́сныѧ и҆ свѣ̑тлыѧ, жи́тельствꙋ и҆́хъ бг҃олѣ́пнѡ ревнꙋ́юще въ дꙋшѝ: да ѡ҆брѧ́щемъ та́мѡ согрѣше́нїй проще́нїе.

~Въ по́стничествѣ просїѧ́вшыѧ свѣ́тлѡ, преподо́бнѡ же пожи́вшыѧ, похва́лимъ пресла́внѡ, бра́тїе,ꙗ҆́кѡ жи́тельствовавшыѧ до́брѣ и҆ къ жи́зни вѣ́чнѣй бл҃гоче́стнѡ пресели́вшыѧсѧ въ ра́дости: ко ᲂу҆покое́нїю же та́мошнемꙋ неги́блемомꙋ и҆ бл҃же́нномꙋ добродѣ́телїю и҆ че́стностїю пра́вѡ поте́кшыѧ, сѐ досто́йнѡ почти́мъ, ꙗ҆́кѡ да полꙋчи́мъ млⷭ҇ть ѿ бг҃а, и҆́хъ моле́нїемъ, и҆ вѣ́чнꙋю сла́вꙋ и҆ ра́дость: и҆ и҆зба́вимсѧ ѿ та́мѡшнихъ неꙋмоли́мыхъ мꙋче́нїй.

~Ст҃и́телей всѣ́хъ ли́че, првⷣныхъ собра́нїе, по́стникѡвъ же и҆ прпⷣбныхъ же́нъ, пожи́вшихъ бл҃гоче́стнѡ, ᲂу҆моле́ни бл҃года́тїю, моли́те є҆ди́наго бл҃га́го и҆ всеще́драго гдⷭ҇а, ᲂу҆ще́дрити и҆ на́съ: да и҆ мы ѿ та́мошнѧгѡ ѡ҆сꙋжде́нїѧ и҆зба́вимсѧ навсегда̀ мл҃твами ва́шими, мꙋ́дрїи, и҆ бꙋ́дꙋщїѧ сла́дости вкꙋ́симъ, непреста́ннѡ во вѣ́ки вѣкѡ́въ веселѧ́щесѧ и҆ похва́льнꙋю пѣ́снь непреста́ннѡ жизнода́вцꙋ взыва́юще.

~Бг҃олѣ́пное торжество̀, вѣ́рнїи, воспле́щимъ дне́сь въ па́мѧти ст҃ы́хъ ѻ҆би́льнѡ, ст҃и́телей, и҆ по́стникѡвъ, и҆ сщ҃енномч҃нкѡвъ, и҆ прпⷣбныхъ же́нъ, и҆ бл҃гочести́выхъ: тлѣ̑ннаѧ бо и҆ привре́мєннаѧ и҆́стиннѡ презрѣ́ша, и҆ а҆́ки паꙋчи́нꙋ и҆ а҆́ки ᲂу҆ме́ты сїѧ̑ вмѣни́ша, да прїѡбрѧ́щꙋтъ хрⷭ҇та̀, и҆ црⷭ҇твїе є҆гѡ̀, и҆ бж҃е́ствєннаѧ ѻ҆́наѧ, и҆́хже ѻ҆́ко не ви́дѣ, нижѐ ᲂу҆́хо когда̀ слы́ша. тѣ́хъ мл҃твами, бж҃е, и҆зба́ви ѿ тлѣ́нїѧ дꙋ́шы на́шѧ.

=Сла́ва, самогла́сенъ, гла́съ ѕ҃:=
{{text_align=center}}

~Прпⷣбнїи ѻ҆тцы̀, во всю̀ зе́млю и҆зы́де вѣща́нїе и҆справле́нїй ва́шихъ: тѣ́мже на нб҃сѣ́хъ ѡ҆брѣто́сте мздꙋ̀ трꙋдѡ́въ ва́шихъ: де́монѡвъ разрꙋши́сте пѡ́лчища, а҆́гг҃лѡвъ постиго́сте чи́ны, и҆́хже житїю̀ непоро́чнѡ поревнова́сте. дерзнове́нїе и҆мꙋ́ще ко гдⷭ҇ꙋ, ми́ръ и҆спроси́те дꙋша́мъ на́шымъ.

=И҆ ны́нѣ, бг҃оро́диченъ:= ~Бцⷣе, ты̀ є҆сѝ лоза̀ и҆́стиннаѧ:

=Славосло́вїе вели́кое. И҆ ѿпꙋ́стъ.=
{{text_align=center}}

=На лїтꙋргі́и и҆з̾ѡбрази́тєльнаѧ. И҆ ѿ канѡ́на пѣ́снь г҃-ѧ и҆ ѕ҃-ѧ.=

=Прокі́менъ а҆пⷭ҇ла, гла́съ д҃:= ~Восхва́лѧтсѧ прпⷣбнїи во сла́вѣ, и҆ возра́дꙋютсѧ на ло́жахъ свои́хъ. =Сті́хъ:= ~Возношє́нїѧ бж҃їѧ въ горта́ни и҆́хъ.

=А҆пⷭ҇лъ днѐ: къ ри́млѧнѡмъ, зача́ло рє҃і. Дрꙋгі́й прпⷣбныхъ, къ гала́тѡмъ, зача́ло сг҃і.=

=А҆ллилꙋ́їа, гла́съ в҃:= ~Насажде́ни въ домꙋ̀ гдⷭ҇ни: =Сті́хъ:= ~Весели́тесѧ ѡ҆ гдⷭ҇ѣ и҆ ра́дꙋйтесѧ, првⷣнїи.

=Є҆ѵⷢ҇лїе ѿ матѳе́а, зача́ло ѕ҃і. И҆ прпⷣбныхъ, зача́ло м҃г. Кїнѡні́къ:= ~Ра́дꙋйтесѧ: =А҆ллилꙋ́їа, три́жды.=

![Image18](Pictures/100000000000024800000141578ECE282192771A.png)

![Image19](Pictures/100000000000036D0000008B0C326812B25BB391.png)

+=Въ недѣ́лю сыропꙋ́стнꙋю,=+
{{text_align=center}}

=и҆згна́нїе а҆да́мово. Бдѣ́нїе ѡ҆бы́чное.=
{{text_align=center}}

=Въ сꙋббѡ́тꙋ ве́чера во свѣти́льничное, по предначина́тельнѣмъ ѱалмѣ̀, стїхосло́вимъ:= ~Бл҃же́нъ мꙋ́жъ: =каѳі́смꙋ всю̀. На= ~Гдⷭ҇и воззва́хъ, =поста́вимъ стїхѡ́въ і҃. И҆ пое́мъ ѻ҆смогла́сника воскрⷭ҇ны г҃, и҆ а҆нато́лїєвы г҃, и҆ трїѡ́ди д҃, гла́съ ѕ҃.=

=Подо́бенъ:= ~Всю̀ ѿложи́вше:
{{text_align=center}}

~Созда́тель мо́й гдⷭ҇ь, пе́рсть ѿ землѝ прїе́мъ мѧ̀, живоно́снымъ дꙋнове́нїемъ ѡ҆дꙋшеви́въ, жи́ва содѣ́ла, и҆ почтѐ мѧ бы́ти на землѝ нача́льника ви́димыхъ всѣ́хъ и҆ а҆́гг҃лѡмъ кꙋпножи́телѧ. сатана́ же льсти́вый, ѕмі́ѧ ꙗ҆́кѡ сосꙋ́дъ ᲂу҆потреби́въ, снѣ́дїю прельстѝ, и҆ бж҃їѧ сла́вы разлꙋчѝ, и҆ преиспо́днѣйшей сме́рти предадѐ въ зе́млю. но ты̀, ꙗ҆́кѡ влⷣка и҆ бл҃госе́рдъ, па́ки воззовѝ.

~Ѡ҆де́жды бг҃отка́нныѧ совлече́нъ бы́хъ ѡ҆каѧ́нный, совѣ́томъ врага̀ твоѐ бж҃е́ственное повелѣ́нїе преслꙋ́шавъ, гдⷭ҇и, и҆ смоко́внымъ ли́ствїемъ и҆ ко́жными ри́зами ны́нѣ ѡ҆блеко́хсѧ. въ по́тѣ хлѣ́бъ ѿ трꙋдѡ́въ ѡ҆сꙋжде́нъ бы́хъ ꙗ҆́сти: те́рнїе же и҆ волчцы̀ мнѣ̀ приноси́ти землѧ̀ проклѧта̀ бы́сть. но, въ послѣ̑днѧѧ лѣ̑та воплоти́выйсѧ ѿ дв҃ы, воззва́хъ мѧ̀, введѝ па́ки въ ра́й.

~Раю̀ всечестны́й, краснѣ́йшаѧ добро́то, бг҃озда́нное селе́нїе, весе́лїе неконча́емое и҆ наслажде́нїе, сла́во првⷣныхъ, прⷪ҇ро́кѡвъ красото̀ и҆ ст҃ы́хъ жили́ще, шꙋ́момъ ли́ствїй твои́хъ содѣ́телѧ всѣ́хъ молѝ, ѿве́рзти мѝ врата̀, ꙗ҆̀же престꙋпле́нїемъ затвори́хъ, и҆ сподо́бити мѧ дре́ва жи́зни причастити́сѧ и҆ ра́дости, є҆ѧ́же пре́жде въ тебѣ̀ наслади́хсѧ.

~А҆да́мъ и҆згна́нъ бы́сть и҆з̾ раѧ̀ преслꙋша́нїемъ, и҆ сла́дости и҆зве́рженъ, же́нскими глагѡ́лы прельще́нный, и҆ на́гъ сѣди́тъ прѧ́мѡ села̀, ᲂу҆вы̀ мнѣ̀, рыда́ѧ. тѣ́мже потщи́мсѧ всѝ вре́мѧ прїѧ́ти поста̀, послꙋ́шающе є҆ѵⷢ҇льскихъ преда́нїй: да си́ми бл҃гоꙋго́дни бы́вше хрⷭ҇тꙋ̀, раѧ̀ жили́ще па́ки воспрїи́мемъ.

=Сла́ва, гла́съ ѕ҃:= ~Сѣ́де а҆да́мъ прѧ́мѡ раѧ̀, и҆ ѡ҆ свое́й наготѣ̀ рыда́ѧ пла́каше: ᲂу҆вы̀ мнѣ̀, пре́льще́нїемъ лꙋка́вымъ ᲂу҆вѣща́нꙋ бы́вшꙋ, и҆ ѡ҆кра́денꙋ, и҆ сла́вы ᲂу҆дале́нꙋ! ᲂу҆вы̀ мнѣ̀, простото́ю на́гꙋ, ны́нѣ же недоꙋмѣ́ющꙋ! но ѽ раю̀, ᲂу҆жѐ твоеѧ̀ сла́дости не наслаждꙋ́сѧ: ᲂу҆жѐ не ᲂу҆зрю̀ гдⷭ҇а и҆ бг҃а моегѡ̀ и҆ созда́телѧ: въ зе́млю бо пойдꙋ̀, ѿ неѧ́же и҆ взѧ́тъ бы́хъ. млⷭ҇тиве ще́дрый, вопїю̀ тѝ: поми́лꙋй мѧ̀ па́дшаго.

=И҆ ны́нѣ, бг҃оро́диченъ а҃-й, гла́са. Вхо́дъ.= ~Свѣ́те ти́хїй:

=Прокі́менъ:= ~Гдⷭ҇ь воцр҃и́сѧ:

=На лїті́и, ꙗ҆́кѡ ѡ҆бы́чно, самогла́сенъ ст҃а́гѡ ѡ҆би́тели.=
{{text_align=center}}

=Сла́ва, гла́съ ѕ҃:= ~Со́лнце лꙋчы̀ скры̀, лꙋна̀ со ѕвѣзда́ми въ кро́вь преложи́сѧ, го́ры ᲂу҆жасо́шасѧ, хо́лми вострепета́ша, є҆гда̀ ра́й заключи́сѧ. и҆сходѧ̀ а҆да́мъ, рꙋка́ма бїѧ̀ въ лицѐ, глаго́лаше: млⷭ҇тиве, поми́лꙋй мѧ̀ па́дшаго.

=И҆ ны́нѣ, бг҃оро́диченъ. Подо́бенъ:=
{{text_align=center}}

~Та́инственнѡ воспѣва́емъ тѧ̀, бцⷣе мр҃і́е: ꙗ҆ви́ласѧ бо є҆сѝ прⷭ҇то́лъ вели́кагѡ цр҃ѧ̀, ски́нїѧ всест҃а́ѧ, нб҃съ ши́ршаѧ, херꙋві́мскаѧ колесни́ца и҆ вы́шшаѧ серафі̑мъ, черто́гъ сла́вы: и҆з̾ тебє̀ бо про́йде воплоти́всѧ всѣ́хъ бг҃ъ. того̀ молѝ сп҃сти́сѧ дꙋша́мъ на́шымъ.

=На стїхо́внѣ, ѻ҆смогла́сника.=
{{text_align=center}}

=Сла́ва, гла́съ ѕ҃:= ~И҆згна́нъ бы́сть а҆да́мъ и҆з̾ раѧ̀ снѣ́ди ра́ди, тѣ́мже и҆ сѣдѧ̀ прѧ́мѡ сегѡ̀ рыда́ше, стенѧ̀ ᲂу҆миле́ннымъ гла́сомъ, и҆ глаго́лаше: ᲂу҆вы̀ мнѣ̀, что̀ пострада́хъ ѡ҆каѧ́нный а҆́зъ: є҆ди́нꙋ за́повѣдь престꙋпи́хъ влⷣчню, и҆ бл҃ги́хъ всѧ́ческихъ лиши́хсѧ! раю̀ ст҃ѣ́йшїй, менє̀ ра́ди насажде́нный и҆ є҆́ѵы ра́ди затворе́нный, молѝ тебѐ сотво́ршаго и҆ менѐ созда́вшаго, ꙗ҆́кѡ да твои́хъ цвѣтѡ́въ насы́щꙋсѧ! сп҃съ же къ немꙋ̀ глаго́ла: моемꙋ̀ созда́нїю не хощꙋ̀ поги́бнꙋти, но хощꙋ̀ семꙋ̀ сп҃сти́сѧ и҆ въ позна́нїе и҆́стины прїитѝ, ꙗ҆́кѡ грѧдꙋ́щаго ко мнѣ̀ не и҆згонѧ́ю во́нъ.

=И҆ ны́нѣ, бг҃оро́диченъ:= ~Творе́цъ и҆ и҆зба́витель: ~Ны́нѣ ѿпꙋща́еши: =По трист҃о́мъ ѿпꙋсти́тельный,= ~Бцⷣе дв҃о: =три́жды. И҆ про́чее послѣ́дованїе бдѣ́нїѧ: рѧдово́мꙋ же ст҃о́мꙋ пое́мъ на повече́рїи.=

![Image21](Pictures/10000000000003760000004CFC76EBE2485BD37A.png)

=Въ тꙋ́южде недѣ́лю сы́рнꙋю ве́чера,=
{{text_align=center}}

=по нача́льнѣмъ ѱалмѣ̀: На Гдⷭ҇и воззва́хъ, поста́вимъ стїхѡ́въ і҃, ѿ И҆зведѝ и҆з̾ темни́цы: И҆ пое́мъ стїхи̑ры д҃ покаѧ̑нны, ѻ҆ктѡ́иха на рѧдꙋ̀ гла́са, ꙗ҆̀же сꙋ́ть пи̑саны двѣ̀ ве́черъ на стїхо́внѣ, и҆ двѣ̀ ᲂу҆́треннихъ стїхо́вныхъ: \[Та́кожде и҆ въ про́чыѧ недѣ̑ли, ѿ сеѧ̀ да́же до пѧ́тыѧ ст҃а́гѡ поста̀. Гдⷭ҇и воззва́хъ: пое́мъ на гла́съ, и҆́же во ѻ҆смогла́сникѣ на рѧдꙋ̀.\] И҆ въ трїѡ́ди г҃, и҆ въ мине́и г҃.=

=Стїхи̑ры, гла́съ в҃. Творе́нїе господи́на і҆ѡ́сифа.=
{{text_align=center}}

=Подо́бенъ:= ~Є҆гда̀ ѿ дре́ва:
{{text_align=center}}

~Воздержа́нїемъ пло́ть смири́ти всѝ потщи́мсѧ, къ бж҃е́ственномꙋ приходѧ́ще по́прищꙋ непоро́чнагѡ поста̀, и҆ мл҃твами и҆ слеза́ми гдⷭ҇а сп҃са́ющаго на́съ взы́щемъ, и҆ забве́нїе ѕло́бы всеконе́чное сотвори́мъ, вопїю́ще: согрѣши́хомъ тѝ, сп҃сѝ, ꙗ҆́коже дре́вле нїнеѵі́тѧны, хрⷭ҇тѐ цр҃ю̀, и҆ ѻ҆́бщники ны̀ сотворѝ нбⷭ҇нагѡ црⷭ҇твїѧ бл҃госе́рде.

~Въ себѐ ѿчаѧва́юсѧ, помышлѧ́ѧ дѣ́ла моѧ̑, гдⷭ҇и, всѧ́кагѡ мꙋче́нїѧ достѡ́йнаѧ: се́ бо, презрѣ́въ честны̑ѧ твоѧ̑, сп҃се, за́пѡвѣди, блꙋ́днѡ моѐ житїѐ и҆жди́хъ. тѣ́мже молю́сѧ, дождьмѝ покаѧ́нїѧ мѧ̀ ѡ҆чи́стивъ, посто́мъ и҆ моле́нїемъ ꙗ҆́кѡ є҆ди́нъ млⷭ҇тивый, просвѣтѝ, и҆ не гнꙋша́йсѧ менє̀, бл҃годѣ́телю всѣ́хъ и҆ пребл҃гі́й.

=И҆́на, господи́на ѳео́дѡра, гла́съ то́йже.=
{{text_align=center}}

=Подо́бенъ:= ~Па́че ᲂу҆ма̀ дарѡ́въ:
{{text_align=center}}

~По́стное вре́мѧ свѣ́тлѡ начне́мъ, въ по́двиги дꙋхѡ́вныѧ себѐ поверга́юще, ѡ҆чи́стимъ дꙋ́шꙋ, ѡ҆чи́стимъ пло́ть, пости́мсѧ ꙗ҆́коже въ снѣ́дехъ ѿ всѧ́кїѧ стра́сти, наслажда́ющесѧ добродѣ́тельми дх҃а: въ ни́хже пребыва́юще любо́вїю, да сподо́бимсѧ всѝ ви́дѣти всечестнꙋ́ю стрⷭ҇ть хрⷭ҇та̀ бг҃а и҆ ст҃ꙋ́ю па́схꙋ, дꙋхо́внѡ ра́дꙋющесѧ.

=Та́же въ мине́и ст҃о́мꙋ, подо́бны г҃. А҆́ще и҆́мать самогла́сенъ: Сла́ва. А҆́ще же нѣ́сть, Сла́ва и҆ ны́нѣ, бг҃оро́диченъ, въ то́йже гла́съ мине́и. Вхо́дъ съ кади́льницею:= ~Свѣ́те ти́хїй:

=Прокі́менъ, гла́съ и҃:= ~Не ѿвратѝ лица̀ твоегѡ̀ ѿ ѻ҆́трока твоегѡ̀, ꙗ҆́кѡ скорблю̀, ско́рѡ ᲂу҆слы́ши мѧ̀: вонмѝ дꙋшѝ мое́й и҆ и҆зба́ви ю҆̀. =Сті́хъ:= ~Сп҃се́нїе твоѐ, бж҃е, да прїи́метъ мѧ̀. =Сті́хъ:= ~Да ᲂу҆́зрѧтъ ни́щїи, и҆ возвеселѧ́тсѧ. =Сті́хъ:= ~Взыщи́те бг҃а, и҆ жива̀ бꙋ́детъ дꙋша̀ ва́ша. =И҆ па́ки высоча́йшимъ гла́сомъ:= ~Не ѿвратѝ лица̀ твоегѡ̀:

\[зрѝ\] =Подоба́етъ вѣ́дати, ꙗ҆́кѡ во всѣ́хъ недѣ́лѧхъ ст҃ы́ѧ четыредесѧ́тницы во свѣти́льничное быва́етъ вхо́дъ ра́ди вели́кихъ прокі́менѡвъ.=

~Сподо́би, гдⷭ҇и: =Покло́ны г҃: и҆ є҆ктенїа̀.=

=На стїхо́внѣ самогла́сенъ, гла́съ д҃:=
{{text_align=center}}

~Возсїѧ̀ бл҃года́ть твоѧ̀, гдⷭ҇и, возсїѧ̀ просвѣще́нїе дꙋ́шъ на́шихъ: сѐ вре́мѧ бл҃гопрїѧ́тное,сѐ вре́мѧ покаѧ́нїѧ. ѿложи́мъ дѣла̀ тьмы̀, и҆ ѡ҆блеце́мсѧ во ѡ҆рꙋ̑жїѧ свѣ́та: ꙗ҆́кѡ да преплы́вше поста̀ вели́кꙋю пꙋчи́нꙋ, тридне́внагѡ воскрⷭ҇нїѧ дости́гнемъ гдⷭ҇а и҆ сп҃са на́шегѡ і҆и҃са хрⷭ҇та̀,сп҃са́ющагѡ дꙋ́шы на́шѧ.

=Сті́хъ:= ~Къ тебѣ̀ возведо́хъ ѻ҆́чи моѝ:

=И҆ повторѧ́емъ то́йже.=
{{text_align=center}}

=Та́же сті́хъ:= ~Поми́лꙋй на́съ, гдⷭ҇и, поми́лꙋй на́съ:

=И҆ мч҃нченъ:= ~Прославлѧ́емый въ па́мѧтехъ ст҃ы́хъ твои́хъ, хрⷭ҇тѐ бж҃е, ѿ ни́хъ ᲂу҆молѧ́емь, низпослѝ на́мъ ве́лїю млⷭ҇ть.

=Сла́ва, самогла́сенъ въ мине́и, а҆́ще и҆́мать: И҆ ны́нѣ бг҃оро́диченъ по гла́сꙋ мине́и. А҆́ще же не и҆́мать, Сла́ва, и҆ ны́нѣ, бг҃оро́диченъ гла́съ то́йже.=
{{text_align=center}}

=Подо́бенъ:= ~Ꙗ҆́кѡ до́блѧ:
{{text_align=center}}

~А҆́гг҃льстїи чи́ни тѧ̀, бг҃омт҃и, прославлѧ́ютъ: бг҃а бо, всечⷭ҇таѧ, родила̀ є҆сѝ, ѻ҆ц҃ꙋ̀ и҆ дх҃ꙋ соприсносꙋ́щна, и҆ а҆́гг҃льскаѧ вѡ́инства ѿ небытїѧ̀ хотѣ́нїемъ поста́вивша. є҆го́же молѝ сп҃стѝ и҆ просвѣти́ти дꙋ́шы правосла́внѡ тѧ̀ воспѣва́ющихъ, всечтⷭ҇аѧ.

~Ны́нѣ ѿпꙋща́еши: =Трист҃о́е: покло́ны трѝ.= ~Прест҃а́ѧ трⷪ҇це: ~Ѻ҆́ч҃е на́шъ: =И҆ настоѧ́щыѧ тропарѝ, гла́съ д҃:= ~Бцⷣе дв҃о, ра́дꙋйсѧ: =И҆ твори́мъ покло́нъ є҆ди́нъ. Сла́ва:= ~Крⷭ҇ти́телю хрⷭ҇то́въ: =покло́нъ є҆ди́нъ. И҆ ны́нѣ:= ~Моли́те ѡ҆ на́съ, ст҃і́и а҆пⷭ҇ли: =покло́нъ є҆ди́нъ. Та́же,= ~Под̾ твоѐ бл҃госе́рдїе: =без̾ покло́на.= ~Гдⷭ҇и, поми́лꙋй, =м҃, кро́ткимъ и҆ ти́химъ гла́сомъ. Сла́ва, и҆ ны́нѣ:= ~Чтⷭ҇нѣ́йшꙋю херꙋві̑мъ: ~И҆́менемъ гдⷭ҇нимъ бл҃гословѝ, ѻ҆́тче. =Сщ҃е́нникъ:= ~Сы́й бл҃гослове́нъ хрⷭ҇то́съ бг҃ъ на́шъ всегда̀, ны́нѣ и҆ при́снѡ и҆ во вѣ́ки вѣкѡ́въ. =Мы́ же:= ~А҆ми́нь. =И҆ мл҃твꙋ:= ~Нбⷭ҇ный цр҃ю̀:

=И҆ твори́мъ трѝ покло́ны вели̑кїѧ, и҆ глаго́лемъ мл҃твꙋ прпⷣбнагѡ є҆фре́ма сѵ́рїна:=
{{text_align=center}}

~Гдⷭ҇и и҆ влⷣко живота̀ моегѡ̀, дꙋ́хъ пра́здности, ᲂу҆ны́нїѧ, любонача́лїѧ и҆ праздносло́вїѧ не да́ждь мѝ.

~Дꙋ́хъ же цѣломꙋ́дрїѧ, смиреномꙋ́дрїѧ, терпѣ́нїѧ и҆ любвѐ, да́рꙋй мѝ рабꙋ̀ твоемꙋ̀.

~Є҆́й, гдⷭ҇и цр҃ю̀, да́рꙋй мѝ зрѣ́ти моѧ̑ прегрѣшє́нїѧ и҆ не ѡ҆сꙋжда́ти бра́та моегѡ̀, ꙗ҆́кѡ бл҃гослове́нъ є҆сѝ во вѣ́ки вѣкѡ́въ. Ами́нь.

=И҆ цѣлꙋ́емъ ст҃ы̑ѧ и҆ чтⷭ҇ны̑ѧ і҆кѡ̑ны. И҆ глаго́летъ предстоѧ́тель:= ~Сла́ва тебѣ̀, хрⷭ҇тѐ бж҃е, ᲂу҆пова́нїе на́ше, сла́ва тебѣ̀.

=И҆ быва́етъ мл҃тва ѿ сщ҃е́нника, и҆ соверше́нный ѿпꙋ́стъ.=
{{text_align=center}}

\[зрѝ\] =По вече́рни же въ трапе́зѣ быва́етъ ᲂу҆тѣше́нїе бра́тїи. По воста́нїи же ѿ трапе́зы, повече́рїе пое́мъ ма́лое по ѡ҆бы́чаю, съ мета̑нїи и҆ поклѡ́ны по́стными. На Сла́ва въ вы́шнихъ, мета̑нїѧ г҃. \[А҆́ще бы́сть бдѣ́нїе, канѡ́нъ бцⷣѣ не глаго́летсѧ.\]= ~Досто́йно є҆́сть: =Трист҃о́е,= =мета̑нїѧ г҃, и҆ ѡ҆бы̑чныѧ тропарѝ.= ~Гдⷭ҇и, поми́лꙋй, =м҃.= ~И҆́же на всѧ́кое вре́мѧ: =І҆ере́й:= ~Бж҃е, ᲂу҆ще́дри ны̀: =Покло́ны г҃ вели̑кїѧ, съ мл҃твою ст҃а́гѡ є҆фре́ма:= ~Гдⷭ҇и и҆ влⷣко: =про́чихъ в҃і. Та́же, трист҃о́е.= =По= ~Ѻ҆́ч҃е на́шъ: ~Гдⷭ҇и, поми́лꙋй, =в҃і. И҆ мл҃тва,= ~Нескве́рнаѧ: ~И҆ да́ждь на́мъ: =И҆ ѿпꙋ́стъ.=

=И҆ и҆́мже ѡ҆́бразомъ ᲂу҆каза́сѧ слꙋ́жба вече́рни и҆ повече́рїѧ сеѧ̀ недѣ́ли, си́це да быва́етъ и҆ въ про́чыѧ, да́же до пѧ́тыѧ недѣ́ли ст҃ы́ѧ четыредесѧ́тницы, и҆змѣнѧ́ємымъ нѣ́кѡимъ, ѡ҆ ни́хже на свои́хъ и҆̀мъ мѣ́стѣхъ бꙋ́детъ.=

=Подоба́етъ вѣ́дати, ꙗ҆́кѡ а҆́ще бꙋ́детъ бра́тꙋ на́шемꙋ ѿитѝ ко гдⷭ҇ꙋ во ст҃ы́хъ си́хъ дне́хъ посредѣ̀ седми́цы: не быва́ютъ трети̑ны є҆гѡ̀, да́же до пѧтка̀ ве́чера, тогда́ бо соверша́етсѧ паннѷхі́да є҆гѡ̀: подо́бнѣ и҆ въ сꙋббѡ́тꙋ лїтꙋргі́а є҆гѡ̀. Во грѧдꙋ́щꙋю же сꙋббѡ́тꙋ быва́ютъ девѧти̑ны є҆гѡ̀, а҆́ще слꙋчи́тсѧ, а҆́ще ли нѝ. Четыредесѧти̑ны же є҆гѡ̀ быва́ютъ, є҆гда̀ число̀ дне́й є҆гѡ̀ и҆спо́лнитсѧ: приношє́нїѧ же и҆ па̑мѧти є҆гѡ̀ начина́ютсѧ ѿ но́выѧ недѣ́ли, да́же до и҆сполне́нїѧ дне́й четы́редесѧти.=

![Image22](Pictures/10000000000001C0000001006E6C5720332862A5.png)

![Image23](Pictures/100000000000036A0000008EF8E5354DA1B809CF.png)

=Нача́ло ст҃а́гѡ и҆ вели́кагѡ поста̀.=
{{text_align=center}}

+=Въ понедѣ́льникъ пе́рвыѧ седми́цы.=+
{{text_align=center}}

=Зна́менаетъ параекклисїа́рхъ къ свѣ́тꙋ ко́снѣе ра́ди вече́рнѧгѡ ᲂу҆тѣше́нїѧ, и҆ собира́емсѧ всѝ по ѡ҆бы́чаю въ цр҃ковь. Пое́мъ +полꙋ́нощницꙋ+ без̾ покло́нѡвъ, то́кмѡ въ коне́цъ трѝ покло́ны вели̑кїѧ, съ мл҃твою,= ~Гдⷭ҇и и҆ влⷣко: =Сїе́ же быва́етъ въ а҃-й де́нь то́кмѡ. Въ про́чыѧ же дни̑ ст҃а́гѡ и҆ вели́кагѡ поста̀ пое́мъ полꙋ́нощницꙋ всю̀ съ покло́ны ѕ҃і, по ѡ҆бы́чаю.=

=Та́же воста́въ і҆ере́й твори́тъ ѡ҆бы́чное мета́нїе настоѧ́телю, и҆ вхо́дитъ во ст҃ы́й ѻ҆лта́рь, и҆ прїе́мъ кади́льницꙋ, стано́витсѧ пред̾ ст҃о́ю трапе́зою, и҆ кадѧ̀ крⷭ҇тоѡбра́знѡ, возглаша́етъ:= ~Бл҃гослове́нъ бг҃ъ на́шъ: =И҆ на́мъ ѿвѣща́вшымъ:= ~А҆ми́нь, =и҆схо́дитъ і҆ере́й и҆ кади́тъ. А҆ ᲂу҆ста́вленный ѱалмопѣ́вецъ глаго́летъ: Трист҃о́е,= =всегда̀ кромѣ̀ мета́нїй: По= ~Ѻ҆́ч҃е на́шъ, =возглаша́етъ і҆ере́й:= ~Ꙗ҆́кѡ твоѐ є҆́сть црⷭ҇тво: =И҆ по а҆ми́нѣ,= ~Гдⷭ҇и, поми́лꙋй, =в҃і.= ~Прїиди́те, поклони́мсѧ: =три́жды, без̾ мета́нїй. И҆ ѱало́мъ ѳ҃і и҆ к҃: по концѣ̀ и҆́хъ, трист҃о́е,= =без̾ мета́нїй. По= ~Ѻ҆́ч҃е на́шъ: =Тропарѝ ѡ҆бы̑чныѧ. Си̑мъ глаго́лємымъ, кади́тъ і҆ере́й ст҃ы́й ѻ҆лта́рь и҆ всю̀ цр҃ковь. Та́же є҆ктенїа̀:= ~Поми́лꙋй на́съ, бж҃е: =Та́же,= ~Ѡ҆ блг҃очести́вѣйшемъ: =И҆= ~Ѡ҆ ст҃ѣ́йшемъ прави́тельствꙋющемъ сѷно́дѣ: \[~И҆лѝ ~Ѡ҆ вели́комъ гдⷭ҇и́нѣ и҆ ѻ҆тцѣ̀ на́шемъ, ст҃ѣ́йшемъ патрїа́рсѣ:\] =Возгла́съ:= ~Ꙗ҆́кѡ млⷭ҇тивъ и҆ чл҃вѣколю́бецъ: =Чте́цъ:= ~А҆ми́нь. =И҆ глаго́летъ:= ~И҆́менемъ гдⷭ҇нимъ бл҃гословѝ, ѻ҆́тче. =И҆ а҆́бїе і҆ере́й:= ~Сла́ва ст҃ѣ́й, и҆ є҆диносꙋ́щнѣй: =И҆ прѡ́чаѧ.=

=Бра́тъ же, є҆гѡ́же є҆́сть де́нь, ста́въ на ᲂу҆чине́ннѣмъ мѣ́стѣ, глаго́летъ шестоѱа́лмїе со всѧ́кимъ внима́нїемъ, не борзѧ́сѧ, но со стра́хомъ бж҃їимъ, ꙗ҆́кѡ къ самомꙋ̀ бг҃ꙋ бесѣ́дꙋѧ неви́димѡ.=

=И҆ не и҆́мать кто̀ вла́сти шєпты̀ твори́ти, нижѐ плю́нꙋти, и҆лѝ хра́кнꙋти: но па́че внима́ти ѿ ѱало́мника глаго́лємымъ, рꙋ́цѣ и҆мꙋ́ще согбє́ны къ пе́рсемъ, главы̑ же преклонє́ны, и҆ ѻ҆́чи и҆мꙋ́ще до́лꙋ, серде́чныма ѻ҆чи́ма зрѧ́ще къ восто́кѡмъ, да мо́лимсѧ ѡ҆ грѣсѣ́хъ на́шихъ, помина́юще сме́рть и҆ бꙋ́дꙋщꙋю мꙋ́кꙋ, и҆ жи́знь вѣ́чнꙋю.=

=Въ нача́ло же р҃в-гѡ ѱалма̀, глаго́летъ і҆ере́й ᲂу҆́трєннїѧ мл҃твы. По сконча́нїи же ѱалмѡ́въ,= ~Сла́ва, и҆ ны́нѣ, =а҆ллилꙋ́їа, три́жды. Та́же, є҆ктенїа̀ вели́каѧ, и҆ возгла́съ. Пое́тъ же ᲂу҆чине́нный мона́хъ а҆ллилꙋ́їа, во гла́съ прилꙋчи́вшагѡсѧ во ѻ҆ктѡ́ихѣ гла́са. Сті́хъ а҃:= ~Ѿ но́щи ᲂу҆́тренюетъ дꙋ́хъ мо́й къ тебѣ̀, бж҃е, занѐ свѣ́тъ повелѣ̑нїѧ твоѧ̑. =Сті́хъ в҃:= ~Пра́вдѣ наꙋчи́тесѧ, живꙋ́щїи на землѝ. =Сті́хъ г҃:= ~За́висть прїи́метъ лю́ди ненака̑занныѧ. =Сті́хъ д҃:= ~Приложѝ и҆̀мъ ѕла̀, гдⷭ҇и, приложѝ ѕла̀ сла̑внымъ землѝ. =И҆ по ко́емждо стїхѣ̀, а҆ллилꙋ́їа три́жды. Та́же трⷪ҇чны гла́са. Пое́мъ же со ᲂу҆миле́нїемъ велегла́снѡ и҆ ко́снѡ, съ пѣ́нїемъ. На в҃-мъ стїхѣ̀,= ~Сла́ва: =А҆ на тре́тїемъ,= ~И҆ ны́нѣ:

=Та́же стїхосло́вимъ є҆ди́нꙋ каѳі́смꙋ ѱалти́ри. По а҆нтїфѡ́нѣ же, на а҆ллилꙋ́їа твори́мъ покло́ны трѝ, всѝ ра́внѡ, послѣ́дꙋюще и҆гꙋ́менꙋ, и҆лѝ є҆кклисїа́рхꙋ. По пе́рвѣй каѳі́смѣ сѣда́льны ᲂу҆мили́тєльныѧ ѻ҆смогла́сника.=

\[Зрѝ\] =Та́же чте́нїе во ст҃ѣ́мъ є҆фре́мѣ, занѐ ѿ тогѡ̀ днѐ начина́етсѧ ст҃ы́й є҆фре́мъ, и҆ чте́тсѧ до пѧтка̀ цвѣтоно́сныѧ седми́цы.=

=По в҃-мъ стїхосло́вїи сѣда́ленъ трїѡ́ди господи́на і҆ѡ́сифа.=
{{text_align=center}}

=Гла́съ в҃.=
{{text_align=center}}

=Подо́бенъ:= ~Милосе́рдїѧ сꙋ́щи:
{{text_align=center}}

~Въ бж҃е́ственный поста̀ нача́токъ ᲂу҆миле́нїе дꙋшѝ стѧ́жимъ, вопїю́ще: влⷣко хрⷭ҇тѐ, мл҃твꙋ на́шꙋ прїимѝ, ꙗ҆́кѡ и҆збра́нное кади́ло, и҆ и҆зба́ви на́съ, мо́лимсѧ, ѿ ѕлосмра́днагѡ тлѣ́нїѧ и҆ ѿ мꙋ́ки стра́шныѧ, є҆ди́нъ сы́й бл҃гоꙋвѣ́тливый.

=Сла́ва, то́йже. И҆ ны́нѣ, бг҃оро́диченъ. Подо́бенъ:=
{{text_align=center}}

~Милосе́рдїѧ сꙋ́щи и҆сто́чникъ, млⷭ҇ти сподо́би на́съ, бцⷣе: при́зри на лю́ди согрѣши́вшыѧ, ꙗ҆вѝ ꙗ҆́кѡ при́снѡ си́лꙋ твою̀. на тѧ́ бо ᲂу҆пова́юще, ра́дꙋйсѧ вопїе́мъ тѝ, ꙗ҆́коже нѣ́когда гаврїи́лъ, безпло́тныхъ а҆рхїстрати́гъ.

=И҆ па́ки чте́нїе во ст҃ѣ́мъ є҆фре́мѣ.=
{{text_align=center}}

=По г҃-мъ стїхосло́вїи сѣда́ленъ господи́на ѳео́дѡра. Гла́съ в҃.=
{{text_align=center}}

=Подо́бенъ:= ~Пречⷭ҇томꙋ ѡ҆́бразꙋ твоемꙋ̀:
{{text_align=center}}

~Всечестно́е воздержа́нїе начне́мъ свѣ́тлѡ, лꙋча́ми сїѧ́юще ст҃ы́хъ за́повѣдей хрⷭ҇та̀ бг҃а на́шегѡ, любвѐ свѣ́тлостїю, мл҃твы блиста́нїемъ, непоро́чности чистото́ю, бл҃гомꙋ́жества крѣ́постїю: ꙗ҆́кѡ да свѣтоно́сни дости́гнемъ ст҃а́гѡ и҆ тридне́внагѡ воскрⷭ҇нїѧ, просїѧва́ющагѡ нетлѣ́нїе мі́рꙋ.

=Сла́ва, то́йже. И҆ ны́нѣ, бг҃оро́диченъ. Подо́бенъ:=
{{text_align=center}}

~Неѡбори́мꙋю мл҃твꙋ твою̀ стѧжа́въ въ лю́тыхъ, ѽ мт҃и бж҃їѧ, свобожда́юсѧ па́че наде́жды чꙋ́днѡ ѿ ѡ҆скорблѧ́ющихъ мѧ̀: предварѧ́еши бо всегда̀ просѧ́щымъ тѧ̀ вѣ́рнѡ, мра́къ мно́гихъ прегрѣше́нїй ѿгонѧ́ющи. тѣ́мже бл҃года́рнѡ вопїе́мъ тѝ: прїимѝ, влⷣчце, кра̑ткаѧ бл҃года́рєнїѧ, вмѣ́стѡ си́хъ бꙋ́ди мѝ во всѣ́хъ по́мощь.

=Та́же чте́нїе въ лаѵсаі́цѣ. ѱало́мъ н҃. И҆ ѡ҆бы́чнаѧ мл҃тва:= ~Сп҃сѝ, бж҃е, лю́ди твоѧ̑: =Та́же возгла́съ.=

=Посе́мъ начина́емъ:= ~Гдⷭ҇ви пое́мъ: =на гла́съ канѡ́на мине́и днѐ ст҃а́гѡ. И҆ глаго́лютъ стїхѝ пѣ́сней ско́рѡ, кі́йждо ли́къ сво́й сті́хъ: до́ндеже дости́гнꙋтъ до:= ~Ѡ҆гꙋстѣ́ша: =и҆ ѿ тогѡ̀ начина́ютъ стїхѝ держа́ти на д҃і. И҆ пое́мъ мине́и со і҆рмосо́мъ на ѕ҃, пое́мъ же си́це: Пе́рвый ли́къ глаго́летъ сті́хъ:= ~Ѡ҆гꙋстѣ́ша: =и҆ пое́тъ і҆рмо́съ. Вторы́й же ли́къ глаго́летъ в҃-й сті́хъ:= ~Речѐ вра́гъ: =И҆ по не́мъ тропа́рь канѡ́на. И҆ по рѧ́дꙋ стїхѝ по ликѡ́мъ до:= ~Тогда̀ потща́шасѧ: =ѿ стїха́ же:= ~Тогда̀ потща́шасѧ: =начина́емъ трипѣ́снецъ господи́на і҆ѡ́сифа на д҃. на= ~Гдⷭ҇ь же ца́рствꙋѧй: =пое́мъ дрꙋгі́й трипѣ́снецъ, господи́на ѳео́дѡра стꙋді́та: и҆ пое́тъ а҃-й ли́къ тропа́рь: в҃-й же ли́къ в҃-й сті́хъ, и҆ тропа́рь. Посе́мъ соедини́вшымсѧ двꙋ́мъ ликѡ́мъ, пою́тъ,= ~Сла́ва, =трⷪ҇ченъ, вы́шшимъ гла́сомъ:= ~И҆ ны́нѣ, =бг҃оро́диченъ. Та́же глаго́лемъ высоча́йшимъ гла́сомъ:= ~Сла́ва тебѣ̀, бж҃е на́шъ, сла́ва тебѣ̀. =И҆ пое́мъ и҆́ный тропа́рь господи́на ѳео́дѡра. Поне́же бо по пѧтѝ тропаре́й и҆́мать пѣ́снь. Послѣди́ же глаго́лемъ катава́сїю, і҆рмо́съ втора́гѡ канѡ́на.=

=Си́це пою́тсѧ ѻ҆сма́ѧ и҆ девѧ́таѧ пѣ̑сни.=

=Тре́тїю же пѣ́снь пое́мъ си́це:=
{{text_align=center}}

=Глаго́летъ пе́рвый ли́къ сті́хъ:= ~Гдⷭ҇ь взы́де на нб҃са̀: =и҆ тропа́рь канѡ́на мине́и.= =Вторы́й ли́къ сті́хъ:= ~И҆ да́стъ крѣ́пость царю̀: =и҆ вторы́й тропа́рь канѡ́на мине́и. Та́же,= ~Сла́ва, и҆ ны́нѣ, =съ тропари̑ канѡ́на. И҆ пое́тъ пе́рвый ли́къ і҆рмо́съ мине́и тре́тїѧ пѣ́сни послѣдѝ канѡ́на.=

=Си́мъ ѡ҆́бразомъ пое́мъ и҆ ѕ҃-ю пѣ́снь.=

=Четве́ртꙋю же, и҆ пѧ́тꙋю, и҆ седмꙋ́ю пѣ̑сни си́це пое́мъ:=

=Глаго́ли пе́рвѣе і҆рмо́съ канѡ́на мине́и, та́же конє́чныѧ два̀ стїха̑ пѣ́сни пое́мъ къ тропарє́мъ канѡ́на: и҆ Сла́ва, и҆ ны́нѣ, і҆рмосо́мъ же не покрыва́емъ пѣ́сни: занѐ і҆рмо́съ глаго́летсѧ пре́жде пѣ́сни. Пою́тсѧ же і҆рмосы̀ мине́и по канѡ́нѣ, то́кмѡ по тре́тїей и҆ шестѣ́й пѣ́снехъ: зане́же ᲂу҆ тѣ́хъ пѣ́сней пе́рвѣе і҆рмо́съ не пое́тсѧ. Въ про́чыѧ же дни̑ седми́цы кромѣ̀ понедѣ́льника, та́кѡ пое́тсѧ и҆ а҃-ѧ пѣ́снь, ꙗ҆́коже ᲂу҆каза́сѧ ѡ҆ д҃-й и҆ є҃-й, пѣ́снехъ. А҆ въ ни́хже пѣ́снехъ бꙋ́детъ трипѣ́снецъ, пое́тсѧ послѣдѝ канѡ́на катава́сїа, і҆рмо́съ трипѣ́снца, ꙗ҆́коже вы́ше и҆з̾ѧви́сѧ.=

=\[Зрѝ\] Вѣ́домо же бꙋ́ди: ꙗ҆́кѡ ѻ҆смогла́сникъ не пое́тсѧ во всю̀ свѧтꙋ́ю м҃-цꙋ, кромѣ̀ недѣ́ль.Пое́тсѧ же то́чїю мине́а, и҆ трипѣ́снецъ. А҆ въ ни́хже пѣ́снехъ нѣ́сть трипѣ́снца, пое́тсѧ то́кмѡ мине́а. По г҃-й пѣ́сни глаго́летъ і҆ере́й є҆ктенїю̀ ма́лꙋю. Та́же сѣда́ленъ ст҃а́гѡ, є҆ди́ножды. Сла́ва, и҆ ны́нѣ, бг҃оро́диченъ. И҆ чте́нїе въ лаѵсаі́цѣ. По ѕ҃-й пѣ́сни є҆ктенїа̀ ма́лаѧ. Та́же сѣда́ленъ мч҃нченъ: а҆́ще же и҆́мать ст҃ы́й конда́къ, глаго́лемъ є҆го̀ здѣ̀: мч҃нченъ же глаго́лемъ по а҃-й каѳі́смѣ съ сѣда̑льны, съ припѣ́вомъ:= ~Ди́венъ бг҃ъ во ст҃ы́хъ свои́хъ: =И҆ чте́нїе въ сѷнаѯарѣ̀.=

=Канѡ́нъ, и҆ трипѣ́снецъ господи́на і҆ѡ́сифа. Гла́съ в҃:=
{{text_align=center}}

=Пѣ́снь а҃:=
{{text_align=center}}

=І҆рмо́съ:= ~Грѧди́те, лю́дїе:

=Здѣ̀ стїхосло́витсѧ пе́рваѧ пѣ́снь.=
{{text_align=center}}

~Ка́кѡ ны́нѣ ѡ҆ мое́мъ воспла́чꙋ ѿпаде́нїи; ко́е нача́ло сотворю̀ сп҃се́нїѧ моегѡ̀, блꙋ́днѡ пожи́вый; ще́дре, и҆́миже вѣ́си сꙋдьба́ми, сп҃си́ мѧ.

~Сѐ вре́мѧ покаѧ́нїѧ, сѐ де́нь сп҃си́тельный, вхо́дъ поста̀: дꙋшѐ, бо́дрствꙋй, и҆ страсте́й вхо́ды затворѝ, ко гдⷭ҇ꙋ взира́ющи.

~Грѣхѡ́въ треволне́нїе бꙋрѧ́щеесѧ низвлача́етъ мѧ̀ во глꙋбинꙋ̀ ѿча́ѧнїѧ. но прибѣга́ю къ пꙋчи́нѣ твоеѧ̀ млⷭ҇ти: сп҃си́ мѧ, гдⷭ҇и.

~Є҆ди́нъ а҆́зъ грѣхꙋ̀ порабо́тихсѧ, є҆ди́нъ а҆́зъ страсте́мъ двє́ри ѿверзо́хъ: бл҃гоꙋвѣ́тливе сло́ве, ѡ҆брати́ мѧ, сп҃сѝ бл҃госе́рдїемъ твои́мъ.

=Бг҃оро́диченъ:= ~И҆сто́чникъ безстра́стїѧ ро́ждшаѧ, ᲂу҆ѧ́звлена мѧ̀ страстьмѝ, ѻ҆трокови́це, и҆сцѣлѝ, и҆ ѻ҆гнѧ̀ вѣ́чнагѡ и҆схитѝ, є҆ди́на бг҃обл҃года́тнаѧ.

=И҆́ный трипѣ́снецъ, господи́на ѳео́дѡра, гла́съ и҆ і҆рмо́съ то́йже.=
{{text_align=center}}

~Грѧди́те, лю́дїе, дне́сь воспрїи́мемъ поще́нїй дарова́нїе, ꙗ҆́кѡ бг҃одарова́нное вре́мѧ покаѧ́нїѧ: въ се́мъ сп҃са ᲂу҆ми́лостивимъ.

~Приспѣ̀ ны́нѣ, введе́сѧ подвигѡ́въ вре́мѧ, поста̀ по́прище: ᲂу҆се́рднѡ всѝ начне́мъ се́й, добродѣ́тєли гдⷭ҇ви ꙗ҆́кѡ да́ры носѧ́ще.

=Сла́ва, трⷪ҇ченъ:= ~Є҆ди́нице про́стаѧ, трисвѣ́тлаѧ, нача́льнѣйшаѧ є҆ди́на, всемо́щнѣйшаѧ, всежи́зненнаѧ, бж҃е и҆ гдⷭ҇и, ѻ҆́ч҃е вседержи́телю, сн҃е и҆ дш҃е, сп҃са́й чтꙋ́щыѧ тѧ̀.

=Бг҃оро́диченъ:= ~Бж҃їю ст҃ꙋ́ю го́рꙋ воспои́мъ, мр҃і́ю нескве́рнꙋю, и҆з̾ неѧ́же возсїѧ̀ сꙋ́щымъ во тьмѣ̀ сл҃нце пра́вды хрⷭ҇то́съ, всѣ́хъ жи́знь.

=Сла́ва тебѣ̀, бж҃е на́шъ, сла́ва тебѣ̀.=

~Колесни́ца ѻ҆́гненнаѧ прїѧ́тъ и҆лїю̀ чꙋ́днаго, посто́мъ воѡрꙋже́ннаго: мѡѷсе́а се́й показа̀ зри́телѧ неизрече́нныхъ. и҆ мы̀ се́й прїи́мше, ᲂу҆́зримъ хрⷭ҇та̀.

=Сла́ва тебѣ̀, бж҃е на́шъ, сла́ва тебѣ̀.=

~Бра́шно а҆да́мъ ꙗ҆дѐ, и҆ невоздержа́нїе є҆го̀ из̾ раѧ̀ и҆зри́нꙋ: по́стъ же, на́съ прїе́мъ,достѡ́йны покаѧ́нїѧ да пока́жетъ, гдⷭ҇и чл҃вѣколю́бче.

=І҆рмо́съ:= ~Грѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ, раздѣ́льшемꙋ мо́ре и҆ наста́вльшемꙋ лю́ди, ꙗ҆̀же и҆зведѐ и҆з̾ рабо́ты є҆гѵ́петскїѧ, ꙗ҆́кѡ просла́висѧ.

=По ѕ҃-й пѣ́сни мч҃нченъ гла́са.=
{{text_align=center}}

=Пѣ́снь и҃.=
{{text_align=center}}

=І҆рмо́съ:= ~Въ пе́щь ѻ҆́гненнꙋю:

~Ѻ҆гнесожже́на мѧ̀ сластьмѝ, и҆ дꙋшє́вныѧ ѻ҆́чи помрачи́вша, ѻ҆гне́мъ твоегѡ̀ стра́ха ѡ҆бнови́въ,хрⷭ҇тѐ, свѣ́томъ сп҃се́нїѧ ѡ҆зарѝ, да тѧ̀ сла́влю во всѧ̑ вѣ́ки.

~Сы́тость возненави́дѣвши страсте́й, смире́ннаѧ дꙋшѐ моѧ̀, напита́йсѧ сла́достною пи́щею до́брыхъ, и҆ ᲂу҆слади́сѧ па́че ѿ поста̀ сла́достїю, го́рести сласте́й ᲂу҆клонѧ́ющисѧ, и҆ поживѝ во вѣ́ки.

~Ѡ҆мраче́нъ дꙋше́ю, и҆ пїѧ́нствомъ страсте́й ѡ҆темне́нъ, ника́коже взира́ю къ тебѣ̀ є҆ди́номꙋ бг҃ꙋ. тѣ́мже мѧ̀ ᲂу҆ще́дри и҆ просвѣтѝ, и҆ покаѧ́нїѧ ѿве́рзи мѝ врата̀.

=Бг҃оро́диченъ:= ~Ѡ҆небеси́вшаѧ на́ше земно́е и҆ тлѣ́нное сꙋщество̀, чтⷭ҇аѧ, те́плою твое́ю мл҃твою и҆спра́витисѧ на́шымъ мольба́мъ и҆ моле́нїємъ сотворѝ ко твоемꙋ̀ и҆ всѣ́хъ бг҃ꙋ и҆ цр҃ю̀.

=И҆́ный.=
{{text_align=center}}

=І҆рмо́съ:= ~Дре́вле ѡ҆роси́вшаго:

~Свѣ́тлѡ ᲂу҆срѧ́щимъ поста̀ вхо́дъ, вѣ́рнїи, и҆ да не сѣ́тꙋемъ: но ѡ҆мы́имъ ли́ца на̑ша водо́ю безстра́стїѧ, бл҃гословѧ́ще и҆ превозносѧ́ще хрⷭ҇та̀ во вѣ́ки.

~Є҆ле́емъ млⷭ҇ти пома́завше дꙋшѝ главꙋ̀, да не многосло́вимъ, ѻ҆ц҃ꙋ̀ на́шемꙋ, сꙋ́щемꙋ на нб҃сѣ́хъ, мл҃твы возсыла́юще, бл҃гословѧ́ще и҆ превозносѧ́ще є҆го̀ во вѣ́ки.

=Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.=

~Присносꙋ́щна, безнача́льна ѻ҆ц҃а̀ воспои́мъ, вѣ́рнїи, сн҃а же собезнача́льна и҆ дх҃а сопросїѧ́вша и҆з̾ ѻ҆ц҃а̀, є҆диносꙋ̑щна ли́ца, є҆ди́нагѡ сꙋ̑щаѧ всеси́льнагѡ нача́ла и҆ вла́сти.

=Бг҃оро́диченъ:= ~Мр҃і́е бг҃озва́ннаѧ, ѡ҆чисти́лище вои́стиннꙋ вѣ́рныхъ, и҆з̾ тебє̀ бо ѡ҆ставле́нїе подае́тсѧ всѣ̑мъ бога́тнѡ: сн҃а твоего̀ и҆ гдⷭ҇а не преста́й молѧ́щи ѡ҆ пою́щихъ тѧ̀.

=Сла́ва тебѣ̀, бж҃е на́шъ, сла́ва тебѣ̀.=

~Пости́всѧ гдⷭ҇ь четыредесѧ́тнꙋю мѣ́рꙋ дне́й, ны̑нѣшнїѧ ѡ҆ст҃ѝ и҆ ѡ҆чи́сти дни̑. въ нѧ́же дости́гше, бра́тїе, зове́мъ: бл҃гослови́те и҆ превозноси́те хрⷭ҇та̀ во вѣ́ки.

=Хва́лимъ, бл҃гослови́мъ, покланѧ́емсѧ гдⷭ҇еви:=

=І҆рмо́съ:= ~Дре́вле ѡ҆роси́вшаго є҆врє́йскїѧ ѻ҆́троки въ пла́мени, и҆ ѡ҆пали́вшаго халдє́и въ не́мъ, гдⷭ҇а пресла́внѡ воспои́мъ, глаго́люще: бл҃гослови́те и҆ превозноси́те є҆го̀ во вѣ́ки.

=И҆ стїхосло́витсѧ Чтⷭ҇нѣ́йшꙋю:=
{{text_align=center}}

=Пѣ́снь ѳ҃.=
{{text_align=center}}

=І҆рмо́съ:= ~Ѿ бг҃а бг҃а сло́ва:

~Поста̀ де́нь да бꙋ́детъ тѝ, дꙋшѐ, ѿложе́нїе грѣха̀, и҆ къ бг҃ꙋ стремле́нїе вкꙋ́пѣ, и҆ присвое́нїе: ꙗ҆́кѡ да ᲂу҆бѣжи́ши ѿ про́пасти ѕло́бы, и҆ є҆ди̑ныѧ то́кмѡ пꙋти̑ возлю́биши, ведꙋ́щыѧ ко ѻ҆́номꙋ поко́ю.

~И҆ помышле́ньми поползнꙋ́всѧ, и҆ пло́тїю прегрѣши́въ, рыда́ю, и҆ стеню̀, и҆ вопїю̀: сп҃си́ мѧ, гдⷭ҇и, сп҃си́ мѧ, неѕло́биве є҆ди́не, и҆ не ѡ҆сꙋдѝ менѐ во ѻ҆́гнь гее́нны ѻ҆́ныѧ, ѡ҆сꙋжде́нїѧ досто́йнаго.

~Во свѣ́тлꙋю ри́зꙋ поста̀ ѡ҆бле́кшесѧ, совлеце́мсѧ те́мныѧ и҆ ѕлотѧ́жкїѧ ѡ҆де́жды пїѧ́нства, и҆ свѣ́тли бы́вше бж҃е́ственными добродѣ́тельми, вѣ́рою ᲂу҆́зримъ свѣтоза̑рнаѧ сп҃сѡва страда̑нїѧ.

=Бг҃оро́диченъ:= ~И҆знемо́гшꙋю всѣ́ми прилѡ́ги ѕлѣ́йшыхъ бѣсѡ́въ, ѡ҆каѧ́ннꙋю мою̀ дꙋ́шꙋ и҆сцѣлѝ, пречⷭ҇таѧ влⷣчце, цѣли́телѧ ро́ждшаѧ хрⷭ҇та̀, и҆збавле́нїе на́съ, вѣ́дꙋщихъ тѧ̀ ѻ҆трокови́цꙋ, дв҃ꙋ нетлѣ́ннꙋ.

=И҆́ный.=
{{text_align=center}}

=І҆рмо́съ:= ~Преесте́ственнѡ пло́тїю заче́ншꙋю:

~Ны́нѣ наста̀ вре́мѧ ст҃а́гѡ поста̀: начне́мъ се́й въ до́брѣмъ жи́тельствѣ: въ сꙋдѣ́хъ бо и҆ ра́спрѧхъ не пости́тесѧ, глаго́летъ.

~На горѣ̀ хѡри́вѣ посто́мъ ѡ҆чи́щьсѧ, ви́дѣ бг҃а и҆лїа̀: ѡ҆чи́стимъ и҆ мы̀ посто́мъ се́рдце, и҆ ᲂу҆́зримъ хрⷭ҇та̀.

=Сла́ва, трⷪ҇ченъ:= ~Є҆ди́номꙋ є҆стествꙋ̀ покланѧ́юсѧ, трѝ лица̑ пою̀, є҆ди́наго бг҃а всѣ́хъ, ѻ҆ц҃а̀, и҆ сн҃а, и҆ ст҃а́го дх҃а, присносꙋ́щное нача́ло.

=Бг҃оро́диченъ:= ~Чтⷭ҇аѧ ѻ҆троча̀ ражда́еши, дв҃а млеко́мъ пита́еши: ка́кѡ вкꙋ́пѣ ѻ҆боѧ̀, дѣ́вствꙋеши ражда́ющи; бг҃ъ є҆́сть содѣ́ѧвый, не взыскꙋ́й ѿ менє̀, ка́кѡ.

=Сла́ва тебѣ̀, бж҃е на́шъ, сла́ва тебѣ̀.=

~Де́нь є҆ди́нъ ᲂу҆́бѡ, речѐсѧ, всѐ житїѐ земноро́дныхъ: трꙋжда́ющымсѧ любо́вїю четы́редесѧть сꙋ́ть дне́й поста̀, ꙗ҆̀же соверши́мъ свѣ́тлѡ.

=І҆рмо́съ:= ~Преесте́ственнѡ пло́тїю заче́ншꙋю во чре́вѣ сло́во, ѿ ѻ҆ц҃а̀ безлѣ́тнѡ предвозсїѧ́вшее, въ пѣ́снехъ немо́лчныхъ велича́емъ, вѣ́рнїи.

=Та́же,= ~Досто́йно є҆́сть: =Покло́нъ є҆ди́нъ. Є҆ктенїа̀:= ~Па́ки и҆ па́ки: =И҆ свѣти́ленъ трⷪ҇ченъ гла́са. На Всѧ́кое дыха́нїе,= =стїхѡ́въ не= =пое́мъ, но стїхосло́вимъ:= ~Хвали́те гдⷭ҇а съ нб҃съ: =Ѡ҆бы̑чныѧ ѱалмы̀, г҃. И҆ а҆́ще прилꙋчи́тсѧ въ мине́и на рѧдꙋ̀ два̀ ст҃ы́хъ: пое́мъ є҆ди́номꙋ ве́черъ стїхи̑ры, а҆ дрꙋго́мꙋ на хвали́техъ стїхи̑ры на д҃, а҆́ще бꙋ́дꙋтъ. А҆́ще же нѝ, глаго́летъ ᲂу҆чине́нный бра́тъ:= ~Тебѣ̀ сла́ва подоба́етъ, гдⷭ҇и бж҃е на́шъ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ и҆ во вѣ́ки вѣкѡ́въ, а҆ми́нь. ~Сла́ва тебѣ̀, показа́вшемꙋ на́мъ свѣ́тъ. ~Сла́ва въ вы́шнихъ бг҃ꙋ: =И҆ прѡ́чаѧ. И҆ твори́мъ мета̑нїѧ г҃, ра́внѡ на мѣ́стѣхъ на́шихъ стоѧ́ще. Посе́мъ і҆ере́й:= ~И҆спо́лнимъ ᲂу҆́треннюю: =И҆ возгла́съ.=

=И҆ совокꙋ́пльшесѧ ѻ҆́ба ли̑ка вкꙋ́пѣ, пое́мъ:=

=На стїхо́внѣ самогла́сенъ, гла́съ є҃:=
{{text_align=center}}

~Прїи́де по́стъ, ма́ти цѣломꙋ́дрїѧ, ѡ҆бличи́тель грѣхѡ́въ, проповѣ́дникъ покаѧ́нїѧ, жи́тельство а҆́гг҃лѡвъ и҆ сп҃се́нїе человѣ́кѡвъ. вѣ́рнїи возопїи́мъ: бж҃е, поми́лꙋй на́съ.

=Сті́хъ:= ~И҆спо́лнихомсѧ заꙋ́тра:

=И҆ повторѧ́емъ то́йже.=
{{text_align=center}}

=Та́же сті́хъ:= ~И҆ бꙋ́ди свѣ́тлость:

=И҆ мч҃нченъ:= ~Бл҃гослове́но во́инство цр҃ѧ̀ нбⷭ҇нагѡ: а҆́ще бо и҆ земноро́дни бы́ша страстоте́рпцы, но а҆́гг҃льскагѡ са́на потща́шасѧ дости́гнꙋти, ѡ҆ тѣлесѣ́хъ небре́гше, и҆ страда́ньми свои́ми безпло́тныхъ че́сти сподо́бишасѧ. мл҃твами и҆́хъ, гдⷭ҇и, сп҃сѝ дꙋ́шы на́шѧ.

=Сла́ва, и҆ ны́нѣ, бг҃оро́диченъ:= ~Тѧ̀ бж҃їю мт҃рь, и҆ дв҃ꙋ чтⷭ҇ꙋю, и҆ херꙋві̑мъ ст҃ѣ́йшꙋю, во гла́сѣхъ пѣ́сней велича́емъ: занѐ дꙋше́ю и҆ тѣ́ломъ бцⷣꙋ и҆сповѣ́дꙋемъ, ꙗ҆́кѡ вои́стиннꙋ ро́ждшꙋю бг҃а воплоще́нна. моли́сѧ, пречⷭ҇таѧ ѡ҆ дꙋша́хъ на́шихъ.

=Та́же,= ~Бл҃го є҆́сть: =два́жды. Трист҃о́е,= =и҆ мета̑нїѧ г҃.= ~Прест҃а́ѧ трⷪ҇це: ~Ѻ҆́ч҃е на́шъ: =По внегда́ же рещѝ і҆ере́ю:= ~Ꙗ҆́кѡ твоѐ є҆́сть црⷭ҇тво: =глаго́лемъ тропа́рь:= ~Въ хра́мѣ стоѧ́ще сла́вы твоеѧ̀: =И҆ глаго́лемъ:= ~Гдⷭ҇и, поми́лꙋй, =м҃.= ~Сла́ва, и҆ ны́нѣ: ~Чтⷭ҇нѣ́йшꙋю херꙋві̑мъ: ~И҆́менемъ гдⷭ҇нимъ: =Та́же ѿхо́дитъ сщ҃е́нникъ, и҆ глаго́летъ:= ~Сы́й бл҃гослове́нъ хрⷭ҇то́съ бг҃ъ на́шъ: ~Нбⷭ҇ный цр҃ю̀: =Посе́мъ же стои́мъ, и҆ мо́лимсѧ въ себѣ̀, во свое́мъ помышле́нїи глаго́люще мл҃твꙋ прпⷣбнагѡ ѻ҆тца̀ на́шегѡ є҆фре́ма:= ~Гдⷭ҇и и҆ влⷣко живота̀ моегѡ̀: =И҆ покло́ны вели̑кїѧ г҃: и҆ ма́лыхъ в҃і, глаго́люще въ себѣ̀ на є҆ди́нѣмъ ко́емждо:= ~Бж҃е, млⷭ҇тивъ бꙋ́ди мнѣ̀ грѣ́шномꙋ. =Та́же па́ки и҆́нъ покло́нъ вели́кїй є҆ди́нъ, глаго́люще и҆ въ не́мъ предпи́саннꙋю мл҃твꙋ всю̀ ст҃а́гѡ є҆фре́ма. И҆ воста́вшымъ на́мъ, начина́етъ предстоѧ́тель:= ~Прїиди́те, поклони́мсѧ: =три́жды, и҆ мета̑нїѧ трѝ. И҆ совокꙋплѧ́емъ пе́рвый ча́съ. И҆ сконча́нꙋ тре́тїемꙋ ѱалмꙋ̀, глаго́лемъ а҆ллилꙋ́їа, и҆ мета̑нїѧ трѝ.=

=Подоба́етъ вѣ́дати, ꙗ҆́кѡ во всѧ̑ понедѣ́льники ст҃ы́ѧ четыредесѧ́тницы на а҃-мъ часѣ̀ каѳі́смы не стїхосло́вимъ: та́кожде и҆ въ пѧто́къ, пе́рвый ча́съ, и҆ девѧ́тый, без̾ каѳі́смы. Въ про́чыѧ же дни̑, стїхосло́вимъ каѳі́смꙋ, и҆ твори́мъ на ко́емждо а҆нтїфѡ́нѣ мета̑нїѧ трѝ.=

=Та́же пое́тъ ᲂу҆чине́нный чте́цъ, и҆лѝ і҆ере́й, средѝ це́ркве тропа́рь, на гла́съ ѕ҃:= ~Заꙋ́тра ᲂу҆слы́ши гла́съ мо́й: =И҆ мы̀ пое́мъ велегла́снѡ то́жде, и҆ твори́мъ колѣноприклоне́нїе на зе́млю. Та́кожде и҆ на про́чыѧ два̀ стїха̑. Сті́хъ а҃:= ~Глаго́лы моѧ̑ внꙋшѝ, гдⷭ҇и, разꙋмѣ́й зва́нїе моѐ. =Сті́хъ в҃:= ~Ꙗ҆́кѡ къ тебѣ̀ помолю́сѧ, гдⷭ҇и. =И҆ па́ки:= ~Заꙋ́тра ᲂу҆слы́ши гла́съ мо́й: =Сла́ва, и҆ ны́нѣ:= ~Что́ тѧ нарече́мъ, ѽ бл҃года́тнаѧ; =И҆ мета̑нїѧ г҃. Та́же:= ~Стѡпы̀ моѧ̑ напра́ви по словесѝ твоемꙋ̀, и҆ да не ѡ҆блада́етъ мно́ю всѧ́кое беззако́нїе. =И҆ повторѧ́емъ то́йжде. Та́же:= ~И҆зба́ви мѧ̀ ѿ клеветы̀ человѣ́ческїѧ, и҆ сохраню̀ за́пѡвѣди твоѧ̑. =Па́ки то́йжде.= ~Лицѐ твоѐ просвѣтѝ на раба̀ твоего̀, и҆ наꙋчи́ мѧ ѡ҆правда́нїємъ твои̑мъ. =Па́ки то́йжде. Сїе́ же глаго́лемъ три́жды, велегла́снѡ и҆ ко́снѡ:= ~Да и҆спо́лнѧтсѧ ᲂу҆ста̀ моѧ̑ хвале́нїѧ твоегѡ̀, гдⷭ҇и: =Трист҃о́е.= =И҆ мета̑нїѧ трѝ.= ~Прест҃а́ѧ трⷪ҇це: ~Ѻ҆́ч҃е на́шъ: =Возглаша́етъ сщ҃е́нникъ:= ~Ꙗ҆́кѡ твоѐ є҆́сть црⷭ҇тво: =И҆ по а҆ми́нѣ глаго́лемъ тропа́рь. Въ понедѣ́льникъ ᲂу҆́бѡ и҆ во вто́рникъ и҆ четверто́къ, глаго́ли бг҃оро́диченъ:= ~Пресла́внꙋю бж҃їю мт҃рь: =Въ сре́дꙋ же и҆ пѧто́къ глаго́ли:= ~Ско́рѡ предварѝ, пре́жде да́же не порабо́тимсѧ: ~Гдⷭ҇и, поми́лꙋй, =м҃.= =И҆ глаго́лемъ мл҃твꙋ:= ~И҆́же на всѧ́кое вре́мѧ: ~Гдⷭ҇и, поми́лꙋй, =три́жды.= ~Сла́ва, и҆ ны́нѣ: ~Чтⷭ҇нѣ́йшꙋю херꙋві̑мъ: =И҆ покло́нъ є҆ди́нъ.= ~И҆́менемъ гдⷭ҇нимъ бл҃гословѝ, ѻ҆́тче. =Сщ҃е́нникъ:= ~Бж҃е, ᲂу҆ще́дри ны̀ и҆ бл҃гословѝ ны̀, просвѣтѝ лицѐ твоѐ на ны̀ и҆ поми́лꙋй ны̀. =И҆ твори́мъ покло́ны, ꙗ҆́коже предписа́сѧ: и҆ пото́мъ глаго́летъ предстоѧ́тель, и҆лѝ чте́цъ: Трист҃о́е,= =и҆ мета̑нїѧ трѝ.= ~Ѻ҆́ч҃е на́шъ: ~Гдⷭ҇и, поми́лꙋй, =в҃і. И҆ мл҃твꙋ:= ~Хрⷭ҇тѐ свѣ́те и҆́стинный: =І҆ере́й:= ~Сла́ва тебѣ̀, хрⷭ҇тѐ бж҃е, ᲂу҆пова́нїе на́ше, сла́ва тебѣ̀. =Мы́ же:= ~Сла́ва, и҆ ны́нѣ: ~Гдⷭ҇и, поми́лꙋй, =три́жды.= ~Бл҃гословѝ. =И҆ ѿпꙋ́стъ. Та́же, многолѣ́тное. И҆ цѣлꙋ́емъ ст҃ы̑ѧ і҆кѡ̑ны.=

=Та́же и҆схо́димъ, лїті́ю творѧ́ще въ притво́рѣ.=
{{text_align=center}}

=И҆ та́мѡ глаго́лютсѧ ѡ҆бы̑чныѧ мл҃твы: и҆ чтꙋ́тсѧ ѡ҆глашє́нїѧ прпⷣбнагѡ ѻ҆тца̀ на́шегѡ ѳео́дѡра стꙋді́та ѿ предстоѧ́телѧ, и҆лѝ ѿ є҆кклисїа́рха, ꙗ҆́кѡ предписа́сѧ, си́рѣчь въ сре́дꙋ и҆ пѧто́къ.=

=И҆ быва́етъ коне́цъ, и҆ ѿпꙋ́стъ.=
{{text_align=center}}

=Се́й ѡ҆́бразъ быва́етъ во ст҃ꙋ́ю четыредесѧ́тницꙋ, на ᲂу҆́трени и҆ на пе́рвомъ часѣ̀. По ѿпꙋще́нїи же и҆сходѧ́ще и҆з̾ цр҃кве, и҆́демъ со всѧ́кимъ безмо́лвїемъ въ кє́ллїи своѧ̑, и҆лѝ на слꙋ́жбꙋ: и҆ не подоба́етъ на́мъ бесѣ̑ды твори́ти дрꙋ́гъ со дрꙋ́гомъ на монастырѣ̀ въ пꙋтѝ, ᲂу҆держа́но бо бы́сть сїѐ ѿ ст҃ы́хъ ѻ҆тє́цъ.=

![Image24](Pictures/10000000000002A50000014A4759D577DF68EB54.png)

![Image25](Pictures/10000000000003690000005E50C4476497DB6FAC.png)

=Ѡ҆ тре́тїемъ же часѣ̀:=
{{text_align=center}}

=Оу҆дарѧ́етъ кандиловжига́тель въ би́ло дово́льнѡ. И҆ собира́емсѧ въ цр҃ковь, творѧ́ще пре́жде нача́ла пѣ́нїѧ кі́йждо на́съ пред̾ ст҃ы́ми две́рьми покло́ны г҃, и҆ цѣлꙋ́емъ ст҃ы̑ѧ і҆кѡ̑ны: и҆ на ѻ҆́ба ли̑ка по є҆ди́номꙋ ма́лꙋ покло́нꙋ. Бл҃гослови́вшꙋ же сщ҃е́нникꙋ, начина́емъ:= ~Цр҃ю̀ нбⷭ҇ный: =Трист҃о́е,= =и҆ мета̑нїѧ г҃. По= ~Ѻ҆́ч҃е на́шъ: =І҆ере́й:= ~Ꙗ҆́кѡ твоѐ є҆́сть црⷭ҇тво: =И҆ по а҆ми́нѣ:= ~Гдⷭ҇и, поми́лꙋй, =в҃і.= ~Прїиди́те, поклони́мсѧ: =три́жды, и҆ мета̑нїѧ г҃. И҆ стїхосло́витсѧ тре́тїй ча́съ, ꙗ҆́коже ѡ҆бы́чай. Въ концѣ́ же тре́тїѧгѡ ѱалма̀ на А҆ллилꙋ́їа мета̑нїѧ трѝ. И҆ стїхосло́вимъ каѳі́смꙋ рѧдовꙋ́ю, на ко́емждо же а҆нтїфѡ́нѣ твори́мъ мета̑нїѧ трѝ. И҆ по каѳі́смѣ чте́цъ, и҆лѝ і҆ере́й, ста́въ средѝ цр҃кве, глаго́летъ тропа́рь, гла́съ ѕ҃:= ~Гдⷭ҇и, и҆́же прест҃а́го твоего̀ дх҃а: =И҆ на́мъ противоглаша́ющымъ, твори́мъ колѣноприклоне́нїе до землѝ. Та́кожде и҆ на про́чыѧ два̀ стїха̀. Сті́хъ:= ~Се́рдце чи́сто сози́жди во мнѣ̀ бж҃е, и҆ дх҃ъ пра́въ ѡ҆бновѝ во ᲂу҆тро́бѣ мое́й. =Сті́хъ:= ~Не ѿве́ржи менє̀ ѿ лица̀ твоегѡ̀, и҆ дх҃а твоегѡ̀ ст҃а́гѡ не ѿимѝ ѿ менє̀. =Сла́ва, и҆ ны́нѣ, бг҃оро́диченъ, и҆ мета̑нїѧ трѝ.= ~Бцⷣе, ты̀ є҆сѝ лоза̀ и҆́стиннаѧ: =И҆ а҆́бїе чте́мъ въ лѣ́ствичникѣ. Начина́етъ же ѿны́нѣ ᲂу҆чине́нный мона́хъ возбꙋжда́ти бра́тїю, во всю̀ ст҃ꙋ́ю м҃-цꙋ: ѡ҆бхо́дитъ же ти́хѡ, и҆ призира́етъ на спѧ́щыѧ, и҆ возставлѧ́етъ къ слы́шанїю, по послѣ́довавшемꙋ ѡ҆́бразꙋ. По чте́нїи же,= ~Гдⷭ҇ь бг҃ъ бл҃гослове́нъ: =Трист҃о́е,= =и҆ мета̑нїѧ трѝ. И҆ по= ~Ѻ҆́ч҃е на́шъ: =Возглаша́етъ сщ҃е́нникъ:= ~Ꙗ҆́кѡ твоѐ є҆́сть црⷭ҇тво: =И҆ по а҆ми́нѣ пое́мъ тропарѝ на гла́съ и҆:= ~Бл҃гослове́нъ є҆сѝ, хрⷭ҇тѐ бж҃е на́шъ: ~Сла́ва: ~Ско́рое и҆ тве́рдое да́ждь ᲂу҆тѣше́нїе: =И҆ ны́нѣ:= ~Наде́жда и҆ предста́тельство: ~Гдⷭ҇и, поми́лꙋй, =м҃. И҆ мл҃тва:= ~И҆́же на всѧ́кое вре́мѧ: ~Гдⷭ҇и, поми́лꙋй, =три́жды.= ~Сла́ва, и҆ ны́нѣ: ~Чтⷭ҇нѣ́йшꙋю херꙋві̑мъ: ~И҆́менемъ гдⷭ҇нимъ бл҃гословѝ, ѻ҆́тче: =И҆ сщ҃е́нникъ:= ~Бж҃е, ᲂу҆ще́дри ны̀: =Твори́мъ покло́ны, ꙗ҆́коже предписа́сѧ. глаго́летъ предстоѧ́тель мл҃твꙋ:= ~Влⷣко бж҃е, ѻ҆́ч҃е вседержи́телю.

=Кандиловжига́тель же, сотвори́въ ѡ҆бы́чный покло́нъ предстоѧ́телю, ѿхо́дитъ и҆ ᲂу҆дарѧ́етъ въ би́ло ше́сть кра́тъ. И҆ по и҆сполне́нїи рече́нныѧ мл҃твы, начина́емъ:= ~Прїиди́те, поклони́мсѧ: =три́жды. И҆ мета̑нїѧ трѝ. И҆ стїхосло́вимъ шесты́й ча́съ. И҆ по концѣ̀:= ~Сла́ва, и҆ ны́нѣ: ~Аллилꙋ́їа, =три́жды, и҆ мета̑нїѧ трѝ. И҆ стїхосло́вимъ каѳі́смꙋ, и҆ по ко́емждо а҆нтїфѡ́нѣ, а҆ллилꙋ́їа три́жды: и҆ мета̑нїѧ г҃. По стїхосло́вїи же тропа́рь, гла́съ в҃:= ~И҆́же въ шесты́й де́нь же и҆ ча́съ: =Сті́хъ а҃:= ~Внꙋшѝ, бж҃е, мл҃твꙋ мою̀, и҆ не пре́зри моле́нїѧ моегѡ̀. =Сті́хъ в҃:= ~А҆́зъ къ бг҃ꙋ воззва́хъ, и҆ гдⷭ҇ь ᲂу҆слы́ша мѧ̀. =Творѧ́ще и҆ покло́ны г҃, ꙗ҆́кѡ предписа́сѧ. Сла́ва, и҆ ны́нѣ:= ~Ꙗ҆́кѡ не и҆́мамы дерзнове́нїѧ: =и҆ мета̑нїѧ трѝ.=

=Та́же пое́мъ тропа́рь прⷪ҇ро́чества, гла́съ є҃:=
{{text_align=center}}

~Гдⷭ҇и, гдⷭ҇и, є҆гѡ́же всѧ̑ ᲂу҆жаса́ютсѧ, и҆ трепе́щꙋтъ ѿ лица̀ си́лы твоеѧ̀, тебѣ̀ припа́даемъ,безсме́ртне, тебѣ̀ мо́лимсѧ, ст҃ы́й: сп҃сѝ дꙋ́шы на́шѧ, мл҃твами ст҃ы́хъ твои́хъ.

=Сла́ва, и҆ ны́нѣ: и҆ повторѧ́емъ то́йжде.=
{{text_align=center}}

=Прокі́менъ, гла́съ д҃, ѱало́мъ а҃:= ~Вѣ́сть гдⷭ҇ь пꙋ́ть првⷣныхъ, и҆ пꙋ́ть нечести́выхъ поги́бнетъ.=Сті́хъ:= ~Бл҃же́нъ мꙋ́жъ, и҆́же не и҆́де на совѣ́тъ нечести́выхъ, и҆ на пꙋтѝ грѣ́шныхъ не ста̀.

=Прⷪ҇ро́чества и҆са́їина чте́нїе. \[Глава̀ а҃, ст. а҃-к҃.\]=
{{text_align=center}}

=^В=идѣ́нїе, є҆́же ви́дѣ и҆са́їа сы́нъ а҆мѡ́совъ, є҆́же ви́дѣ на і҆ꙋде́ю, и҆ на і҆ерⷭ҇ли́мъ, въ ца́рство ѻ҆зі́и и҆ і҆ѡаѳа́ма, и҆ а҆ха́за и҆ є҆зекі́и, и҆̀же ца́рствоваша во і҆ꙋде́и. Слы́ши, не́бо, и҆ внꙋшѝ, землѐ, ꙗ҆́кѡ гдⷭ҇ь возглаго́ла: сы́ны роди́хъ и҆ возвы́сихъ, ті́и же ѿверго́шасѧ менє̀.Позна̀ во́лъ стѧжа́вшаго и҆̀, и҆ ѻ҆се́лъ ꙗ҆́сли господи́на своегѡ̀: і҆и҃ль же менє̀ не позна̀, и҆ лю́дїе моѝ не разꙋмѣ́ша. Оу҆вы̀, ꙗ҆зы́къ грѣ́шный, лю́дїе и҆спо́лнени грѣхѡ́въ, сѣ́мѧ лꙋка́вое, сы́нове беззако́ннїи, ѡ҆ста́висте гдⷭ҇а и҆ разгнѣ́васте ст҃а́го і҆и҃лева, ѿврати́стесѧ вспѧ́ть. Что̀ є҆щѐ ᲂу҆ѧзвлѧ́етесѧ, прилага́юще беззако́нїе; всѧ́каѧ глава̀ въ болѣ́знь, и҆ всѧ́кое се́рдце въ печа́ль. Ѿ но́гъ да́же до главы̀ нѣ́сть въ не́мъ цѣ́лости: ни стрꙋ́пъ, ни ꙗ҆́зва, ни ра́на палѧ́щаѧсѧ: нѣ́сть пла́стырѧ приложи́ти, нижѐ є҆ле́а, нижѐ ѡ҆бѧза́нїѧ. Землѧ̀ ва́ша пꙋста̀,гра́ди ва́ши ѻ҆гне́мъ пожже́ни, странꙋ̀ ва́шꙋ пред̾ ва́ми чꙋжді́и поѧда́ютъ, и҆ ѡ҆пꙋстѣ̀ низвраще́на ѿ люде́й чꙋжди́хъ. Ѡ҆ста́витсѧ дще́рь сїѡ́нѧ, ꙗ҆́кѡ кꙋ́ща въ вїногра́дѣ, и҆ ꙗ҆́кѡ ѻ҆во́щное храни́лище въ вертогра́дѣ, ꙗ҆́кѡ гра́дъ вою́емый. И҆ а҆́ще не бы̀ гдⷭ҇ь саваѡ́ѳъ ѡ҆ста́вилъ на́мъ сѣ́мене, ꙗ҆́кѡ содо́ма ᲂу҆́бѡ бы́ли бы́хомъ, и҆ ꙗ҆́кѡ гомо́ррꙋ ᲂу҆подо́билисѧ бы́хомъ. Оу҆слы́шите сло́во гдⷭ҇не, кнѧ́зи содо́мстїи: внемли́те зако́нꙋ бж҃їю, лю́дїе гомо́ррстїи. Что̀ мѝ мно́жество же́ртвъ ва́шихъ; глаго́летъ гдⷭ҇ь. и҆спо́лненъ є҆́смь всесожже́нїй ѻ҆́внихъ и҆ тꙋ́ка а҆́гнцєвъ, и҆ кро́ве ю҆нцє́въ и҆ козлѡ́въ не хощꙋ̀. Нижѐ приходи́те ꙗ҆ви́тисѧ мѝ: кто́ бо и҆зыска̀ сїѧ̑ и҆з̾ рꙋ́къ ва́шихъ; ходи́ти по дворꙋ̀ моемꙋ̀ не приложитѐ. И҆ а҆́ще принесе́те мѝ семїда́лъ, всꙋ́е: кади́ло, ме́рзость мѝ є҆́сть. Новомѣ́сѧчїй ва́шихъ, и҆ сꙋббѡ́тъ, и҆ днѐ вели́кагѡ не потерплю̀: поста̀, и҆ пра́здности, и҆ новомѣ́сѧчїй ва́шихъ, и҆ пра́здникѡвъ ва́шихъ ненави́дитъ дꙋша̀ моѧ̀: бы́сте мѝ въ сы́тость, ктомꙋ̀ не стерплю̀ грѣхѡ́въ ва́шихъ. Є҆гда̀ простре́те рꙋ́ки \[ва́шѧ\] ко мнѣ̀, ѿвращꙋ̀ ѻ҆́чи моѝ ѿ ва́съ: и҆ а҆́ще ᲂу҆мно́жите моле́нїе, не ᲂу҆слы́шꙋ ва́съ: рꙋ́ки бо ва́шѧ и҆спо́лнєны кро́ве. И҆змы́йтесѧ, \[и҆\] чи́сти бꙋ́дите, ѿими́те лꙋка̑вства ѿ дꙋ́шъ ва́шихъ пред̾ ѻ҆чи́ма мои́ма, преста́ните ѿ лꙋка́вствъ ва́шихъ. Наꙋчи́тесѧ добро̀ твори́ти, взыщи́те сꙋда̀, и҆зба́вите ѡ҆би́димаго, сꙋди́те си́рꙋ и҆ ѡ҆правди́те вдови́цꙋ: и҆ прїиди́те, и҆ и҆стѧ́жимсѧ, глаго́летъ гдⷭ҇ь: и҆ а҆́ще бꙋ́дꙋтъ грѣсѝ ва́ши ꙗ҆́кѡ багрѧ́ное, ꙗ҆́кѡ снѣ́гъ ᲂу҆бѣлю̀: а҆́ще же бꙋ́детъ ꙗ҆́кѡ червле́ное, ꙗ҆́кѡ во́лнꙋ ᲂу҆бѣлю̀. И҆ а҆́ще хо́щете и҆ послꙋ́шаете менє̀, блага̑ѧ землѝ снѣ́сте: а҆́ще же не хо́щете, нижѐ послꙋ́шаете менє̀, ме́чь вы̀ поѧ́стъ: ᲂу҆ста́ бо гдⷭ҇нѧ глаго́лаша сїѧ̑.

=Прокі́менъ, гла́съ з҃. ѱало́мъ в҃:= ~Рабо́тайте гдⷭ҇ви со стра́хомъ, и҆ ра́дꙋйтесѧ є҆мꙋ̀ съ тре́петомъ. =Сті́хъ:= ~Вскꙋ́ю шата́шасѧ ꙗ҆зы́цы, и҆ лю́дїе поꙋчи́шасѧ тщє́тнымъ;

=И҆ быва́етъ чте́нїе въ лѣ́ствичникѣ. Та́же тропа́рь:= ~Ско́рѡ да предварѧ́тъ ны̀: ~Трист҃о́е, =и҆ мета̑нїѧ г҃. По= ~Ѻ҆́ч҃е на́шъ: =І҆ере́й, возгла́съ:= ~Ꙗ҆́кѡ твоѐ є҆́сть црⷭ҇тво: =И҆ тропарѝ на гла́съ в҃:= ~Сп҃се́нїе содѣ́лалъ є҆сѝ: =Сла́ва:= ~Пречⷭ҇томꙋ ѡ҆́бразꙋ твоемꙋ̀: =И҆ ны́нѣ:= ~Млⷭ҇рдїѧ сꙋ́щи: =Въ сре́дꙋ же и҆ пѧто́къ глаго́лемъ крⷭ҇тобг҃оро́диченъ:= ~Препросла́влена є҆сѝ, бцⷣе дв҃о: ~Гдⷭ҇и, поми́лꙋй, =м҃.= ~И҆́же на всѧ́кое вре́мѧ: ~Гдⷭ҇и, поми́лꙋй, =три́жды, Сл=а́ва, и҆ ны́нѣ: ~Чтⷭ҇нѣ́йшꙋю херꙋві̑мъ: ~И҆́менемъ гдⷭ҇нимъ бл҃гословѝ, ѻ҆́тче. =І҆ере́й:= ~Бж҃е, ᲂу҆ще́дри ны̀ и҆ бл҃гословѝ ны̀: =И҆ твори́мъ покло́ны, ꙗ҆́коже ѡ҆бы́чай. И҆ по и҆сполне́нїи покло́нѡвъ начина́етъ предстоѧ́тель коне́чное трист҃о́е,= =и҆ мета̑нїѧ трѝ. По= ~Ѻ҆́ч҃е на́шъ: ~Гдⷭ҇и, поми́лꙋй, =в҃і. Та́же і҆ере́й:= ~Сла́ва тебѣ̀, хрⷭ҇тѐ бж҃е, ᲂу҆пова́нїе на́ше, сла́ва тебѣ̀. =И҆ быва́етъ ѿпꙋ́стъ.=

\[Зрѝ\] =Се́й ѡ҆́бразъ и҆ чи́нъ до́лженъ бы́ти во всю̀ ст҃ꙋ́ю четыредесѧ́тницꙋ, на г҃-мъ и҆ на ѕ҃-мъ часѣ̀.=

=И и҆дѣ́же расхожде́нїѧ не быва́етъ, по мл҃твѣ:= ~Бж҃е и҆ гдⷭ҇и си́лъ: =а҆́бїе глаго́лемъ:= ~Прїиди́те, поклони́мсѧ: =три́жды, и҆ ѳ҃-й ча́съ.=

=А҆ и҆дѣ́же быва́етъ расхожде́нїе, ѡ҆ часѣ̀ ѳ҃-мъ бїе́тъ кандиловжига́тель девѧти́щи, и҆ собира́емсѧ въ цр҃ковь. И҆ бл҃гослови́вшꙋ і҆ере́ю, начина́емъ:= ~Цр҃ю̀ нбⷭ҇ный: =Трист҃о́е, и҆ мета̑нїѧ трѝ. По= ~Ѻ҆́ч҃е на́шъ: =возглаша́етъ сщ҃е́нникъ:= ~Ꙗ҆́кѡ твоѐ є҆́сть црⷭ҇тво: =И҆ по а҆ми́нѣ:= ~Гдⷭ҇и, поми́лꙋй, =в҃і.= ~Прїиди́те, поклони́мсѧ: =три́жды, и҆ мета̑нїѧ трѝ: и҆ пое́мъ ча́съ девѧ́тый триѱа́лмный. Въ коне́цъ же тре́тїѧгѡ ѱалма̀, на а҆ллилꙋ́їа, мета̑нїѧ трѝ. И҆ начина́емъ стїхосло́вїе каѳі́смы: на всѧ́кїй же а҆нтїфѡ́нъ мета̑нїѧ трѝ. По и҆сполне́нїи же стїхосло́вїѧ тропа́рь, гла́съ и҃:= ~И҆́же въ девѧ́тый ча́съ: =Сті́хъ а҃:= ~Да прибли́житсѧ моли́тва моѧ̀ пред̾ тѧ̀, гдⷭ҇и: =Сті́хъ в҃:= ~Да вни́детъ проше́нїе моѐ: =И҆ твори́мъ покло́ны въ си́хъ. Сла́ва, и҆ ны́нѣ:= ~И҆́же на́съ ра́ди рожде́йсѧ ѿ дв҃ы: =мета̑нїѧ трѝ.= =И҆ быва́етъ чте́нїе па́ки въ лѣ́ствичникѣ. И҆ по чте́нїи глаго́лемъ сті́хъ:= ~Не преда́ждь на́съ до конца̀: =Трист҃о́е,= =и҆ мета̑нїѧ трѝ.= ~Прест҃а́ѧ трⷪ҇це: ~Ѻ҆́ч҃е на́шъ: =И҆ возглаша́етъ сщ҃е́нникъ:= ~Ꙗ҆́кѡ твоѐ є҆́сть црⷭ҇тво: =И҆ по а҆ми́нѣ глаго́лемъ тропарѝ, гла́съ и҃:= ~Ви́дѧ разбо́йникъ нача́льника жи́зни: =Сла́ва:= ~Посредѣ̀ двою̀ разбо́йникꙋ: =И҆ ны́нѣ:= ~А҆́гнца и҆ па́стырѧ и҆ сп҃са мі́ра: ~Гдⷭ҇и, поми́лꙋй, =м҃.= ~И҆́же на всѧ́кое вре́мѧ: ~Гдⷭ҇и, поми́лꙋй, =три́жды. Сла́ва, и҆ ны́нѣ:= ~Чтⷭ҇нѣ́йшꙋю херꙋві̑мъ: ~И҆́менемъ гдⷭ҇нимъ бл҃гословѝ, ѻ҆́тче. =Сщ҃е́нникъ:= ~Бж҃е, ᲂу҆ще́дри ны̀: =И҆ твори́мъ покло́ны вели̑кїѧ трѝ, глаго́люще въ себѣ̀ и҆ пред̾ѧвле́ннꙋю мл҃твꙋ прпⷣбнагѡ є҆фре́ма: про́чихъ же в҃і не твори́мъ. И҆ глаго́лемъ мл҃твꙋ:= ~Вл҃ко, гдⷭ҇и і҆и҃се хрⷭ҇тѐ бж҃е на́шъ:

=И҆ а҆́бїе начина́етъ ли́къ, є҆мꙋ́же прилꙋчи́тсѧ начина́ти, на гла́съ и҆:= ~Во црⷭ҇твїи твое́мъ помѧнѝ на́съ, гдⷭ҇и: =И҆ пое́мъ бл҃жє́нны со сладкопѣ́нїемъ и҆ велегла́снѡ и҆ ко́снѡ, въ то́йже гла́съ:= ~Бл҃же́ни ни́щїи дꙋ́хомъ, ꙗ҆́кѡ тѣ́хъ є҆́сть црⷭ҇тво нбⷭ҇ное. ~Помѧнѝ на́съ, гдⷭ҇и, є҆гда̀ прїи́деши во црⷭ҇твїи твое́мъ. =И҆ про́чыѧ стїхѝ.= ~Сла́ва ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ. ~Помѧнѝ на́съ, гдⷭ҇и: ~И҆ ны́нѣ и҆ при́снѡ и҆ во вѣ́ки вѣкѡ́въ, а҆ми́нь. ~Помѧнѝ на́съ, гдⷭ҇и: =Та́же соше́дшесѧ ѻ҆́ба ли̑ка, и҆ пою́тъ вы́шшимъ гла́сомъ, со ѿкрове́нными глава́ми:= ~Помѧнѝ на́съ, гдⷭ҇и, є҆гда̀ прїи́деши во црⷭ҇твїи твое́мъ. =Покло́нъ є҆ди́нъ.= ~Помѧнѝ на́съ, влⷣко, є҆гда̀ прїи́деши во црⷭ҇твїи твое́мъ. =Покло́нъ є҆ди́нъ.= ~Помѧнѝ на́съ, ст҃ы́й, є҆гда̀ прїи́деши во црⷭ҇твїи твое́мъ. =Покло́нъ є҆ди́нъ. И҆ глаго́лемъ:= ~Ли́къ нбⷭ҇ный пое́тъ тѧ̀ и҆ глаго́летъ: =Сті́хъ:= ~Пристꙋпи́те къ немꙋ̀ и҆ просвѣти́тесѧ: =И҆ па́ки:= ~Ли́къ нбⷭ҇ный: =Сла́ва:= ~Ли́къ ст҃ы́хъ а҆́гг҃лъ и҆ а҆рха̑гг҃лъ: =И҆ ны́нѣ:= ~Вѣ́рꙋю во є҆ди́наго бг҃а: ~Ѡ҆сла́би, ѡ҆ста́ви: ~Ѻ҆́ч҃е на́шъ: =Та́же конда́къ днѐ и҆ хра́ма.=

=А҆́ще же хра́мъ хрⷭ҇то́въ, глаго́лемъ пре́жде хра́ма, та́же днѐ и҆ ст҃а́гѡ рѧдова́гѡ, є҆гѡ́же є҆́сть де́нь, а҆́ще и҆́мать.=

=Сла́ва:= ~Со ст҃ы́ми ᲂу҆поко́й, хрⷭ҇тѐ: =И҆ ны́нѣ: хра́ма бцⷣы, и҆лѝ:= ~Предста́тельство хрⷭ҇тїа́нъ непосты́дное: ~Гдⷭ҇и, поми́лꙋй, =м҃. Сла́ва, и҆ ны́нѣ:= ~Чтⷭ҇нѣ́йшꙋю херꙋві̑мъ: ~И҆́менемъ гдⷭ҇нимъ бл҃гословѝ, ѻ҆́тче. =И҆ глаго́летъ сщ҃е́нникъ:= ~Бж҃е, ᲂу҆ще́дри ны̀: =И҆ твори́мъ и҆з̾ѡбражє́нныѧ покло́ны ѕ҃і, съ мл҃твою= =ст҃а́гѡ є҆фре́ма, ꙗ҆́коже предписа́сѧ.=

=Параекклисїа́рхъ же, сотвори́въ покло́нъ настоѧ́телю и҆ бл҃гослове́нїе взе́мъ, и҆́детъ и҆ звони́тъ. Та́же начина́етъ предстоѧ́тель:= ~Прїиди́те, поклони́мсѧ: =три́жды, и҆ мета̑нїѧ г҃. И҆ чте́цъ глаго́летъ ѱало́мъ р҃г:= ~Бл҃гословѝ, дꙋшѐ моѧ̀, гдⷭ҇а: =ти́химъ и҆ кро́ткимъ гла́сомъ.І҆ере́й же глаго́летъ ѡ҆бы̑чныѧ моли̑твы вечє́рнїѧ пред̾ ст҃ы́ми враты̀. По ѱалмѣ̀: Сла́ва, и҆ ны́нѣ, А҆́ллилꙋ́їа, три́жды, и҆ покло́ны г҃. И҆ є҆ктенїа̀ вели́каѧ. И҆ стїхосло́вимъ каѳі́смꙋ:= ~Ко гдⷭ҇ꙋ, внегда̀ скорбѣ́ти мѝ: =И҆ по ко́емждо а҆нтїфѡ́нѣ: Сла́ва, и҆ ны́нѣ, А҆́ллилꙋ́їа, три́жды, и҆ мета̑нїѧ трѝ.=

![Image28](Pictures/10000000000000BD00000044CA24DDBFC601D9C4.png)

![Image29](Pictures/10000000000003520000005088C15948EC9533EF.png)

=Въ понедѣ́льникъ а҃-ѧ седьми́цы на повечерїи.=
{{text_align=center}}

=Ѡ҆ часѣ̀ девѧ́томъ, вхо́дитъ свѣщевжига́тель, и҆ сотвори́въ покло́нъ предстоѧ́телю ѿи́детъ, и҆ бїе́тъ въ би́ло двана́десѧть. И҆ собира́емсѧ всѝ въ цр҃ковь, и҆ сотвори́вше кі́йждо вчинє́нныѧ покло́ны, ма́лѡ сѣди́мъ, во є҆́же всѣ́мъ и҆лѝ мно́жайшымъ собра́тисѧ. И҆ воста́въ сщ҃е́нникъ ѿ сѣда́лища своегѡ̀, и҆ сотвори́въ ѡ҆бы́чный покло́нъ и҆гꙋ́менꙋ, твори́тъ бл҃гослове́нїе. И҆ мы̀ начина́емъ:= ~Сла́ва тебѣ̀, бж҃е на́шъ, сла́ва тебѣ̀: ~Цр҃ю̀ нбⷭ҇ный: =Трист҃о́е, и҆ мета̑нїѧ г҃. Подо́бнѣ и҆ на= ~Прїиди́те, поклони́мсѧ: =мета̑нїѧ г҃. И҆ а҆́бїе глаго́лемъ ѱало́мъ ѯ҃ѳ:= ~Бж҃е, въ по́мощь мою̀ вонмѝ: =Та́же начина́емъ вели́кїй канѡ́нъ, творѧ́ще и҆̀ на ча̑сти четы́ре со і҆рмосо́мъ, ꙗ҆́кѡ и҆спо́лнитисѧ є҆мꙋ̀ въ четверто́къ ве́чера.=

=Творе́нїе ст҃а́гѡ ѻ҆тца̀ на́шегѡ а҆ндре́а кри́тскагѡ, і҆ерⷭ҇ли́мскагѡ.=
{{text_align=center}}

=Гла́съ ѕ҃. І҆рмосы̀ по два́жды.=
{{text_align=center}}

=Твори́мъ же на кі́йждо тропа́рь мета̑нїѧ г҃.=
{{text_align=center}}

=Пѣ́снь а҃.=
{{text_align=center}}

=І҆рмо́съ:= ~Помо́щникъ и҆ покрови́тель бы́сть мнѣ̀ во сп҃се́нїе, се́й мо́й бг҃ъ, и҆ просла́влю є҆го̀: бг҃ъ ѻ҆тца̀ моегѡ̀, и҆ вознесꙋ̀ є҆го̀: сла́вно бо просла́висѧ.

=Припѣ́въ:= ~Поми́лꙋй мѧ̀, бж҃е, поми́лꙋй мѧ̀.

~Ѿкꙋ́дꙋ начнꙋ̀ пла́кати ѡ҆ дѣѧ́нїихъ ѡ҆каѧ́ннагѡ житїѧ̀ моегѡ̀; и҆лѝ ко́е положꙋ̀ нача́ло ны́нѣшнемꙋ рыда́нїю; но ты̀, хрⷭ҇тѐ, ꙗ҆́кѡ бл҃госе́рдъ, да́ждь мѝ прегрѣше́нїй ѡ҆ставле́нїе.

~Грѧдѝ, ѡ҆каѧ́ннаѧ дꙋшѐ, съ пло́тїю твое́ю, и҆сповѣ́ждьсѧ зижди́телю всѣ́хъ, и҆ ѿста́ни коне́чнѣ ѿ пре́жнѧгѡ неразꙋ́мїѧ, и҆ принесѝ бг҃ꙋ въ покаѧ́нїи сле́зы.

~Первозда́нномꙋ а҆да́мꙋ престꙋпле́нїемъ поревнова́въ, позна́хъ себѐ ѿ бг҃а и ѿ прⷭ҇носꙋ́щнагѡ црⷭ҇твїѧ и҆ сла́дости ѡ҆бнаже́на, грѣ̑хъ ра́ди мои́хъ.

=Оу҆=вы̀ мнѣ̀, ѡ҆каѧ́ннаѧ дꙋшѐ! что̀ ᲂу҆подо́биласѧ є҆сѝ пе́рвѣй є҆́ѵѣ; ви́дѣла бо є҆сѝ ѕлѣ̀, и҆ ᲂу҆ѧзви́ласѧ є҆сѝ го́рцѣ, и҆ коснꙋ́ласѧ є҆сѝ дре́ва, и҆ вкꙋси́ла є҆сѝ де́рзостнѡ неразꙋ́мныѧ снѣ́ди.

~Вмѣ́стѡ є҆́ѵы чꙋ́вственныѧ, мы́сленнаѧ мѝ бы́сть є҆́ѵа, во пло́ти страстны́й по́мыслъ, показꙋ́ѧй сла̑дкаѧ и҆ во вкꙋше́нїи при́снѡ го́рькими напаѧ́ѧй.

~Досто́йнѡ и҆з̾ є҆де́ма и҆згна́нъ бы́сть а҆да́мъ, ꙗ҆́кѡ не сохрани́вый є҆ди́ныѧ твоеѧ̀, сп҃се, за́повѣди: а҆́зъ же что̀ постраждꙋ̀, ѿмета́ѧ всегда̀ животвѡ́рнаѧ твоѧ̑ словеса̀;

=Сла́ва, трⷪ҇ченъ:= ~Пресꙋ́щнаѧ трⷪ҇це, во є҆ди́ницѣ покланѧ́емаѧ, возьмѝ ѿ менє̀ бре́мѧ тѧ́жкое грѣхо́вное, и҆ ꙗ҆́кѡ бл҃госе́рда, да́ждь мѝ сле́зы ᲂу҆миле́нїѧ.

=Бг҃оро́диченъ:= ~Бцⷣе, наде́ждо и҆ предста́тельство тебѐ пою́щихъ, возьмѝ ѿ менє̀ бре́мѧ тѧ́жкое грѣхо́вное, и҆ ꙗ҆́кѡ влⷣчца чтⷭ҇аѧ, ка́ющасѧ прїими́ мѧ̀.

=Пѣ́снь в҃.=
{{text_align=center}}

=І҆рмо́съ:= ~Вонмѝ, нб҃о, и҆ возглаго́лю, и҆ воспою̀ хрⷭ҇та̀, ѿ дв҃ы пло́тїю прише́дшаго.

~Вонмѝ, нб҃о, и҆ возглаго́лю: землѐ, слы́ши гла́съ, ка́ющїйсѧ бг҃ꙋ и҆ воспѣва́ющїй є҆го̀.

~Вонми́ ми, бж҃е сп҃се мо́й, млⷭ҇тивнымъ твои́мъ ѻ҆́комъ, и҆ прїимѝ моѐ те́плое и҆сповѣ́данїе.

~Согрѣши́хъ па́че всѣ́хъ человѣ̑къ, є҆ди́нъ согрѣши́хъ тебѣ̀: но ᲂу҆ще́дри ꙗ҆́кѡ бг҃ъ, сп҃се,творе́нїе твоѐ.

~Воѡбрази́въ во мнѣ̀ страсте́й без̾ѡбра́зїе, любосла́стными стремле́ньми ѡ҆скверни́хъ ᲂу҆ма̀ красотꙋ̀.

~Бꙋ́рѧ ѕлы́хъ ѡ҆бдержи́тъ мѧ̀, бл҃госе́рде гдⷭ҇и: но ꙗ҆́кѡ петрꙋ̀, и҆ мнѣ̀ рꙋ́кꙋ прострѝ.

~Ѡ҆скверни́хъ ри́зꙋ пло́ти моеѧ̀, сп҃се, и҆ ѡ҆калѧ́хъ є҆́же по ѡ҆́бразꙋ и҆ по подо́бїю.

~Ѡ҆черни́хъ дꙋше́внꙋю красотꙋ̀ сластьмѝ страсте́й, и҆ всѧ́чески ве́сь ᲂу҆́мъ пе́рсть сотвори́хъ.

~Раздра́хъ ны́нѣ ѡ҆де́ждꙋ мою̀ пе́рвꙋю, ю҆́же мѝ и҆зтка̀ зижди́тель и҆з̾ нача́ла, и҆ ѿтꙋ́дꙋ лежꙋ̀ на́гъ.

~Ѡ҆блеко́хсѧ въ раздра́ннꙋю ри́зꙋ, ю҆́же и҆зтка́ ми ѕмі́й совѣ́томъ, и҆ стыждꙋ́сѧ.

~Сле́зы блꙋдни́цы и҆ а҆́зъ предлага́ю, ще́дре: млⷭ҇тивъ бꙋ́ди мѝ, сп҃се, бл҃госе́рдемъ твои́мъ.

~Воззрѣ́хъ на красотꙋ̀ дре́ва, и҆ прельсти́хсѧ ᲂу҆мо́мъ: и҆ ѿтꙋ́дꙋ лежꙋ̀ на́гъ, и҆ срамлѧ́юсѧ.

~Дѣ́лаша на хребтѣ̀ мое́мъ всѝ нача̑льницы страсте́й, продолжа́юще на мнѣ̀ беззако́нїе и҆́хъ.

=Сла́ва, трⷪ҇ченъ:= ~Є҆ди́наго тѧ̀ въ трїе́хъ ли́цахъ, бг҃а всѣ́хъ пою̀, ѻ҆ц҃а̀, и҆ сн҃а, и҆ дх҃а ст҃а́го.

=Бг҃оро́диченъ:= ~Пречⷭ҇таѧ бцⷣе дв҃о, є҆ди́на всепѣ́таѧ, молѝ прилѣ́жнѡ сп҃сти́сѧ на́мъ.

=Пѣ́снь г҃.=
{{text_align=center}}

=І҆рмо́съ:= ~На недви́жимѣмъ ка́мени за́повѣдей твои́хъ, хрⷭ҇тѐ, ᲂу҆твердѝ моѐ помышле́нїе.

~Ѻ҆́гнь ѿ гдⷭ҇а нѣ́когда̀ ѡ҆дожди́въ, зе́млю содо́мскꙋю пре́жде гдⷭ҇ь попалѝ.

~На го́рꙋ спаса́йсѧ, дꙋшѐ, ꙗ҆́коже лѡ́тъ ѻ҆́ный, и҆ въ сигѡ́ръ ᲂу҆бѣга́й.

~Бѣ́гай запале́нїѧ, ѽ дꙋшѐ, бѣ́гай содо́мскагѡ горѣ́нїѧ, бѣ́гай и҆стребле́нїѧ бж҃е́ственнагѡ пла́мене.

~Согрѣши́хъ тебѣ̀ є҆ди́нъ а҆́зъ, согрѣши́хъ па́че всѣ́хъ, хрⷭ҇тѐ сп҃се: да не пре́зриши менє̀.

~Ты̀ є҆сѝ па́стырь до́брый: взыщѝ менѐ а҆́гнца, и҆ заблꙋ́ждшагѡ да не пре́зриши менє̀.

~Ты̀ є҆си,̀ сла́дкїй і҆и҃се, ты̀ є҆сѝ созда́тель мо́й: въ тебѣ̀, сп҃се, ѡ҆правда́юсѧ.

~И҆сповѣ́даюсѧ тебѣ̀, сп҃се: согрѣши́хъ, согрѣши́хъ тѝ. но ѡ҆сла́би, ѡ҆ста́ви мѝ, ꙗ҆́кѡ бл҃госе́рдъ.

=Сла́ва, трⷪ҇ченъ:= ~Ѽ трⷪ҇це є҆ди́нице бж҃е! сп҃сѝ на́съ ѿ преле́сти, и҆ и҆скꙋше́нїй, и҆ ѡ҆бстоѧ́нїй.

=Бг҃оро́диченъ:= ~Ра́дꙋйсѧ, бг҃а прїи́мшаѧ ᲂу҆тро́бо: ра́дꙋйсѧ, прⷭ҇то́ле гдⷭ҇нь: ра́дꙋйсѧ, мт҃и жи́зни на́шеѧ.

=Пѣ́снь д҃.=
{{text_align=center}}

=І҆рмо́съ: Оу҆=слы́ша прⷪ҇ро́къ прише́ствїе твоѐ, гдⷭ҇и, и҆ ᲂу҆боѧ́сѧ, ꙗ҆́кѡ хо́щеши ѿ дв҃ы роди́тисѧ и҆ человѣ́кѡмъ ꙗ҆ви́тисѧ, и҆ глаго́лаше: ᲂу҆слы́шахъ слꙋ́хъ тво́й, и҆ ᲂу҆боѧ́хсѧ. сла́ва си́ле твое́й, гдⷭ҇и.

~Дѣ́лъ твои́хъ да не пре́зриши, созда́нїѧ твоегѡ̀ да не ѡ҆ста́виши, правосꙋ́де. а҆́ще и҆ є҆ди́нъ согрѣши́хъ ꙗ҆́кѡ человѣ́къ, па́че всѧ́кагѡ человѣ́ка, чл҃вѣколю́бче: но и҆́маши, ꙗ҆́кѡ гдⷭ҇ь всѣ́хъ, вла́сть ѡ҆ставлѧ́ти грѣхѝ.

~Приближа́етсѧ коне́цъ, дꙋшѐ, приближа́етсѧ и҆ неради́ши, не гото́вишисѧ: вре́мѧ сокраща́етсѧ, воста́ни, бли́зъ при две́рехъ сꙋдїѧ̀ є҆́сть. ꙗ҆́кѡ со́нїе, ꙗ҆́кѡ цвѣ́тъ, вре́мѧ житїѧ̀ тече́тъ: что̀ всꙋ́е мѧте́мсѧ;

~Воспрѧнѝ, ѽ дꙋшѐ моѧ̀! помышлѧ́й ѡ҆ дѣѧ́нїихъ твои́хъ, ꙗ҆̀же содѣ́лала є҆сѝ, и҆ сїѧ̑ пред̾ лицѐ твоѐ принесѝ, и҆ ка̑пли сле́зъ твои́хъ и҆ска́пай: рцы̀ хрⷭ҇тꙋ̀ со дерзнове́нїемъ дѣѧ̑нїѧ и҆ помышлє́нїѧ, и҆ ѡ҆правда́йсѧ.

~Не бы́сть въ житїѝ грѣха̀, ни дѣѧ́нїѧ, ни ѕло́бы, и҆́миже а҆́зъ не согрѣши́хъ, сп҃се: во ᲂу҆мѣ̀, и҆ сло́вѣ, и҆ произволе́нїи, и҆ предложе́нїи, и҆ мы́сли, и҆ дѣѧ́нїи согрѣши́хъ а҆́зъ, ꙗ҆́кѡ и҆́нъ никто́же когда̀.

~Тогѡ̀ ра́ди и҆ ѡ҆сꙋжде́нъ бы́хъ, тогѡ̀ ра́ди препрѣ́нъ бы́хъ а҆́зъ ѡ҆каѧ́нный ѿ своеѧ̀ со́вѣсти, є҆ѧ́же ничто́же є҆́сть въ мі́рѣ нꙋ́ди́тельнѣйше. сꙋдїѐ, и҆зба́вителю мо́й и҆ вѣ́дче, пощадѝ, и҆ и҆зба́ви, и҆ сп҃си́ мѧ раба̀ твоего̀.

~Лѣ́ствица, ю҆́же ви́дѣ дре́вле вели́кїй въ патрїа́рсѣхъ, ᲂу҆каза́нїе є҆́сть, дꙋшѐ моѧ̀, дѣ́ѧтельнагѡ восхожде́нїѧ, разꙋ́мнагѡ возше́ствїѧ: а҆́ще ᲂу҆́бо хо́щеши пожи́ти, дѣѧ́нїемъ и҆ ра́зꙋмомъ и҆ видѣ́нїемъ ѡ҆бнови́сѧ.

~Зно́й дневны́й претерпѣ̀ въ лише́нїи патрїа́рхъ, и҆ мра́зъ нощны́й понесѐ, на всѧ́къ де́нь ᲂу҆хищрє́нїѧ творѧ̀, пасы́й, трꙋжда́ѧйсѧ, рабо́таѧй, да двѣ̀ жєны̀ прїѡбрѧ́щетъ.

~Жєны́ ми двѣ̀ разꙋмѣ́й, дꙋшѐ, дѣѧ́нїе и҆ ра́зꙋмъ въ видѣ́нїи: лі́ю ᲂу҆́бѡ дѣѧ́нїе, ꙗ҆́кѡ многоча́днꙋю: рахи́ль же ра́зꙋмъ, ꙗ҆́кѡ многотрꙋ́днꙋю. и҆́бо кромѣ̀ трꙋдѡ́въ, ни дѣѧ́нїе, ни видѣ́нїе ᲂу҆стро́итсѧ.

=Сла́ва, трⷪ҇ченъ:= ~Нераздѣ́льное сꙋщество́мъ, несли́тное ли̑цы бг҃осло́влю тѧ̀, трⷪ҇ческое є҆ди́но бж҃ество̀, ꙗ҆́кѡ є҆диноца́рственное и҆ сопрⷭ҇то́льное: вопїю́ ти пѣ́снь вели́кꙋю, въ вы́шнихъ трикра́тнѡ пѣсносло́вимꙋю.

=Бг҃оро́диченъ:= ~И҆ ражда́еши и҆ дѣ́вствꙋеши, и҆ пребыва́еши во ѻ҆бои́хъ є҆стество́мъ дв҃а: рожде́йсѧ ѡ҆бновлѧ́етъ зако́ны є҆стества̀, ᲂу҆тро́ба же ражда́етъ, неискꙋсомꙋ́жнаѧ. и҆дѣ́же хо́щетъ бг҃ъ, побѣжда́етсѧ є҆стества̀ чи́нъ: твори́тъ бо, є҆ли̑ка хо́щетъ.

=Пѣ́снь є҃.=
{{text_align=center}}

=І҆рмо́съ:= ~Ѿ но́щи ᲂу҆́тренююща, чл҃вѣколю́бче, просвѣтѝ, молю́сѧ, и҆ наста́ви и҆ менѐ на повелѣ̑нїѧ твоѧ̑, и҆ наꙋчи́ мѧ, сп҃се, твори́ти во́лю твою̀.

~Въ нощѝ житїѐ моѐ преидо́хъ при́снѡ: тьма́ бо бы́сть мнѣ̀ и҆ глꙋбока̀ мгла̀, но́щь грѣха̀: но ꙗ҆́кѡ сы́на днѐ, сп҃се, покажи́ мѧ.

~Рꙋві́мꙋ подража́ѧ, содѣ́ѧхъ ѡ҆каѧ́нный а҆́зъ беззако́нный и҆ законопрестꙋ́пный совѣ́тъ на бг҃а вы́шнѧго, ѡ҆скверни́въ ло́же моѐ, ꙗ҆́кѡже ѻ҆́тчее ѻ҆́нъ.

~И҆сповѣ́даюсѧ тебѣ̀, хрⷭ҇тѐ цр҃ю̀: согрѣши́хъ, согрѣши́хъ, ꙗ҆́кѡже пре́жде бра́тїѧ прода́вшїи і҆ѡ́сифа, пло́дъ чистоты̀ и҆ цѣломꙋ́дрїѧ.

~Ѿ сро́дникъ пра́веднаѧ дꙋша̀ свѧза́сѧ, прода́сѧ въ ра́бство сла́дкїй, во ѡ҆́бразъ гдⷭ҇нь: ты́ же всѧ̀, дꙋшѐ, продала́сѧ є҆сѝ ѕлы̑мъ твои̑мъ.

~І҆ѡ́сифовꙋ пра́ведномꙋ и҆ цѣломꙋ́дренномꙋ ᲂу҆мꙋ̀ подража́й, ѡ҆каѧ́ннаѧ и҆ неискꙋ́снаѧ дꙋшѐ, и҆ не ѡ҆сквернѧ́йсѧ безслове́сными стремле́ньми, при́снѡ беззако́ннꙋющи.

~А҆́ще и҆ въ ро́вѣ поживѐ нѣ́когда і҆ѡ́сифъ, но во ѡ҆́бразъ погребе́нїѧ и҆ воскрⷭ҇нїѧ твоегѡ̀, влⷣко гдⷭ҇и: а҆́зъ же что̀ сицево́е тебѣ̀ когда̀ принесꙋ̀;

=Сла́ва, трⷪ҇ченъ:= ~Тѧ̀, трⷪ҇це, сла́вимъ, є҆ди́наго бг҃а: ст҃ъ, ст҃ъ, ст҃ъ є҆сѝ, ѻ҆́ч҃е, сн҃е и҆ дш҃е, про́стое сꙋщество̀, є҆ди́нице при́снѡ покланѧ́емаѧ.

=Бг҃оро́диченъ:= ~И҆з̾ тебє̀ ѡ҆блече́сѧ въ моѐ смѣше́нїе, нетлѣ́ннаѧ безмꙋ́жнаѧ мт҃и дв҃о, бг҃ъ созда́вый вѣ́ки, и҆ соединѝ съ собо́ю человѣ́ческое є҆стество̀.

=Пѣ́снь ѕ҃.=
{{text_align=center}}

=І҆рмо́съ:= ~Возопи́хъ всѣ́мъ се́рдцемъ мои́мъ къ ще́дромꙋ бг҃ꙋ, и҆ ᲂу҆слы́ша мѧ̀ ѿ а҆́да преиспо́днѧгѡ, и҆ жи́знь мою̀ возведѐ ѿ тлѣ̀нїѧ.

~Сле́зы ѻ҆́чїю моє́ю и҆ и҆з̾ глꙋбины̀ воздыха̑нїѧ, сп҃се, чи́стѣ приношꙋ̀, вопїю́щꙋ се́рдцꙋ: бж҃е, согрѣши́хъ ти,̀ млⷭ҇тивъ бꙋ́ди мѝ.

=Оу҆=клони́ласѧ є҆сѝ, дꙋшѐ, ѿ гдⷭ҇а твоегѡ̀, ꙗ҆́коже даѳа́нъ и҆ а҆вїрѡ́нъ: но пощадѝ, воззовѝ и҆з̾ а҆́да преиспо́днѧгѡ, да про́пасть земна́ѧ тебѐ не покры́етъ.

~Ꙗ҆́кѡ ю҆́ница разсвирѣ́пѣвшаѧ, дꙋшѐ, ᲂу҆подо́биласѧ є҆сѝ є҆фре́мꙋ: ꙗ҆́кѡ се́рна ѿ тене́тъ спасѝ житїѐ, ѡ҆крили́вшисѧ дѣѧ́нїемъ и҆ ᲂу҆мо́мъ и҆ видѣ́нїемъ.

~Рꙋка̀ мѡѷсе́ова да ᲂу҆вѣ́ритъ на́съ, дꙋшѐ, ка́кѡ мо́жетъ бг҃ъ прокаже́нное житїѐ ᲂу҆бѣли́ти и҆ ѡ҆чи́стити: и҆ не ѿча́йсѧ сама̀ себє̀, а҆́ще и҆ прокаже́на є҆сѝ.

=Сла́ва, трⷪ҇ченъ:= ~Трⷪ҇ца є҆́мь про́ста, нераздѣ́льна, раздѣ́льна ли́чнѣ, и҆ є҆ди́ница є҆́сть є҆стество́мъ соедине́на, ѻ҆ц҃ъ глаго́летъ, и҆ сн҃ъ, и҆ бж҃е́ственный дх҃ъ.

=Бг҃оро́диченъ: Оу҆=тро́ба твоѧ̀ бг҃а на́мъ родѝ, воѡбраже́на по на́мъ: є҆го́же ꙗ҆́кѡ созда́телѧ всѣ́хъ молѝ, бцⷣе, да мл҃твами твои́ми ѡ҆правди́мсѧ.

=Конда́къ.=
{{text_align=center}}

=^Д=ꙋшѐ моѧ̀, дꙋшѐ моѧ̀, воста́ни, что̀ спи́ши; коне́цъ приближа́етсѧ, и҆ и҆́маши смꙋти́тисѧ. воспрѧнѝ ᲂу҆́бо, да пощади́тъ тѧ̀ хрⷭ҇то́съ бг҃ъ, вездѣ̀ сы́й и҆ всѧ̑ и҆сполнѧ́ѧй.

=Пѣ́снь з҃.=
{{text_align=center}}

=І҆рмо́съ:= ~Согрѣши́хомъ, беззако́нновахомъ, непра́вдовахомъ пред̾ тобо́ю, нижѐ соблюдо́хомъ,нижѐ сотвори́хомъ, ꙗ҆́коже заповѣ́далъ є҆сѝ на́мъ: но не преда́ждь на́съ до конца̀, ѻ҆тцє́въ бж҃е.

~Согрѣши́хъ, беззако́нновахъ, и҆ ѿверго́хъ за́повѣдь твою̀: занѐ во грѣсѣ́хъ произведо́хсѧ и҆ приложи́хъ ꙗ҆́звамъ стрꙋ́пы себѣ̀. но са́мъ мѧ̀ поми́лꙋй, ꙗ҆́кѡ бл҃госе́рдъ, ѻ҆тцє́въ бж҃е.

~Та̑йны се́рдца моегѡ̀ и҆сповѣ́дахъ тебѣ̀ сꙋдїѝ моемꙋ̀: ви́ждь моѐ смире́нїе, ви́ждь и҆ ско́рбь мою̀, и҆ вонмѝ сꙋдꙋ̀ моемꙋ̀ ны́нѣ, и҆ са́мъ мѧ̀ поми́лꙋй, ꙗ҆́кѡ бл҃госе́рдъ, ѻ҆тцє́въ бж҃е.

~Саꙋ́лъ дре́вле, є҆гда̀ погꙋбѝ ѻ҆слѧ̑та ѻ҆тца̀ своегѡ̀, внеза́пꙋ ѡ҆брѣ́те на ца́рство провозглаше́нїе: но ты блюдѝ, дꙋшѐ, не забыва́й себѐ, скѡ́тскїѧ по́хѡти твоѧ̑ произволѧ́ющи па́че црⷭ҇тва хрⷭ҇то́ва.

~Дв҃дъ бг҃оѻте́цъ а҆́ще нѣ́когда и҆ согрѣшѝ сꙋгꙋ́бѡ, стрѣло́ю ᲂу҆́бѡ ᲂу҆стрѣле́нъ бы́въ прелюбодѣ́йства, копїе́мъ же плѣне́нъ бы́въ, ᲂу҆бі́йства томле́нїемъ: но ты̀, дꙋшѐ моѧ̀, тѧжча́йшими дѣ́лы недꙋ́гꙋеши, самохо́тными стремле́ньми.

~Совокꙋпѝ ᲂу҆́бѡ нѣ́когда дв҃дъ беззако́нїю беззако́нїе, со ᲂу҆бі́йствомъ любодѣ́йство раствори́въ, покаѧ́нїе же сꙋгꙋ́бое показа̀ а҆́бїе: но ты, дꙋшѐ, лꙋка́внѣйшее содѣ́лала є҆сѝ, не пока́ѧвшисѧ бг҃ꙋ.

~Дв҃дъ нѣ́когда и҆з̾ѡбразѝ, ꙗ҆́кѡ на і҆кѡ́нѣ, написа́въ пѣ́снь, є҆́юже сверше́нное и҆́мъ дѣѧ́нїе ѡ҆блича́етъ, зовы́й: поми́лꙋй мѧ̀, тебѣ́ бо є҆ди́номꙋ согрѣши́хъ всѣ́хъ бг҃ꙋ, са́мъ ѡ҆чи́сти мѧ̀.

=Сла́ва, трⷪ҇ченъ:= ~Трⷪ҇це про́стаѧ, нераздѣ́льнаѧ, є҆диносꙋ́щнаѧ, и҆ є҆ди́ница ст҃а́ѧ, свѣ́тове и҆ свѣ́тъ, и҆ ст҃а трѝ и҆ є҆ди́но ст҃о, пое́тсѧ бг҃ъ трⷪ҇ца. но ты̀, дꙋшѐ, воспо́й, просла́ви жи́знь и҆ жи̑зни, всѣ́хъ бг҃а.

=Бг҃оро́диченъ:= ~Воспѣва́емъ тѧ̀, бл҃гослови́мъ тѧ̀, покланѧ́емсѧ тѝ, бг҃ороди́тельнице, ꙗ҆́кѡ є҆ди́наго ѿ нераздѣ́льныѧ трⷪ҇цы породи́ла є҆сѝ сн҃а и҆ бг҃а, и҆ ѿве́рзла є҆сѝ на́мъ сꙋ́щымъ на землѝ нбⷭ҇наѧ.

=Пѣ́снь и҃.=
{{text_align=center}}

=І҆рмо́съ:= ~Є҆го́же вѡ́инства нбⷭ҇наѧ сла́вѧтъ, и҆ трепе́щꙋтъ херꙋві́ми и҆ серафі́ми, всѧ́ко дыха́нїе и҆ тва́рь, по́йте, бл҃гослови́те и҆ превозноси́те во всѧ̑ вѣ́ки.

~Согрѣши́вша мѧ, сп҃се, поми́лꙋй, воздви́гни мо́й ᲂу҆́мъ ко ѡ҆браще́нїю, прїими́ мѧ ка́ющасѧ,ᲂу҆ще́дри вопїю́ща: согрѣши́хъ тѝ, сп҃сѝ, беззако́нновахъ, поми́лꙋй мѧ̀.

~Колесни́чникъ и҆лїа̀, на колесни́цꙋ добродѣ́тельми вше́дъ, на нб҃са̀ возноша́шесѧ нѣ́когда ѿ земны́хъ: сегѡ̀ ᲂу҆́бо дꙋшѐ моѧ̀, восхожде́нїе помышлѧ́й.

~Є҆лїссе́й нѣ́когда, прїе́мъ ми́лѡть и҆лїинꙋ̀, прїѧ́тъ сꙋгꙋ́бꙋю бл҃года́ть ѿ гдⷭ҇а: ты́ же, ѽ дꙋшѐ моѧ̀, сеѧ̀ бл҃года́ти не причасти́ласѧ є҆сѝ за невоздержа́нїе.

~І҆ѻрда́нова стрꙋѧ̀ дре́вле, ми́лѡтїю и҆лїино́ю, чрез̾ є҆лїссе́ѧ, ста̀ сю́дꙋ и҆ сю́дꙋ: ты́ же, ѽ дꙋшѐ моѧ̀, сеѧ̀ бл҃года́ти не причасти́ласѧ є҆сѝ за невоздержа́нїе.

~Сѡмані́тѧнынѧ нѣ́когда пра́веднаго ᲂу҆чредѝ, нра́вомъ бл҃ги́мъ: ты́ же, ѽ дꙋшѐ, не ввела̀ є҆сѝ въ до́мъ ни стра́нна, ни пꙋ́тника. тѣ́мже ѿ черто́га и҆зри́нешисѧ во́нъ, рыда́ющи.

~Гїезі́евꙋ ра́зꙋмꙋ скве́рномꙋ подража́ла є҆сѝ всегда̀, ѡ҆каѧ́ннаѧ дꙋшѐ, є҆гѡ́же сребролю́бїе ѿве́ржи понѐ на ста́рость: бѣ́гай гее́нскагѡ ѻ҆гнѧ̀, ѿстꙋпи́вши ѿ ѕлы́хъ твои́хъ.

=Сла́ва, трⷪ҇ченъ:= ~Безнача́льне ѻ҆́ч҃е, сн҃е собезнача́льне, ᲂу҆тѣ́шителю бл҃гі́й, дш҃е пра́вый: сло́ва бж҃їѧ роди́телю, ѻ҆ц҃а̀ безнача́льна сло́ве, дш҃е живы́й и҆ зи́ждѧй, трⷪ҇це є҆ди́нице поми́лꙋй мѧ̀.

=Бг҃оро́диченъ:= ~Внꙋ́трь во чре́вѣ твое́мъ, пречтⷭ҇аѧ, мы́сленнаѧ порфѵ́ро є҆мманꙋ́илева, ꙗ҆́кѡ ѿ ѡ҆багре́нїѧ червлени́цы, пло́ть соистка́сѧ: сегѡ̀ ра́ди тѧ̀ бцⷣꙋ вои́стиннꙋ почита́емъ.

=Пѣ́снь ѳ҃.=
{{text_align=center}}

=І҆рмо́съ:= ~Безсѣ́меннагѡ зача́тїѧ ржⷭ҇тво̀ несказа́нно є҆́сть, мт҃ре безмꙋ́жныѧ нетлѣ́ненъ пло́дъ: бж҃їе бо рожде́нїе ѡ҆бновлѧ́етъ є҆стества̀. тѣ́мже тѧ̀ всѝ ро́ди, ꙗ҆́кѡ бг҃оневѣ́стнꙋю мт҃рь, правосла́внѡ велича́емъ.

=Оу҆́=мъ ѡ҆стрꙋпи́сѧ, тѣ́ло ѡ҆болѣ́знисѧ, недꙋ́гꙋетъ дꙋ́хъ, сло́во и҆знемо́же, житїѐ ᲂу҆мертви́сѧ, коне́цъ при две́рехъ. тѣ́мже, моѧ̀ ѡ҆каѧ́ннаѧ дꙋшѐ, что̀ сотвори́ши, є҆гда̀ прїи́детъ сꙋдїѧ̀ и҆спыта́ти твоѧ̑;

~Мѡѷсе́ово приведо́хъ тѝ, дꙋшѐ, мїротворе́нїе, и҆ ѿ тогѡ̀ всѐ завѣ́тное писа́нїе, повѣ́дающее тебѣ̀ пра́вєдныѧ и҆ непра́вєдныѧ: ѿ ни́хже вторы̑мъ, ѽ дꙋшѐ, подража́ла є҆сѝ, а҆ не пє́рвымъ, пред̾ бг҃омъ согрѣши́вши.

~Зако́нъ и҆знемо́же, пра́здно є҆́сть є҆ѵⷢ҇лїе, писа́нїе же всѐ въ тебѣ̀ небреже́но бы́сть, прⷪ҇ро́цы и҆знемого́ша, и҆ всѧ́кое пра́ведное сло́во: стрꙋ́пи твоѝ, ѽ дꙋшѐ, ᲂу҆мно́жишасѧ, не сꙋ́щꙋ врачꙋ̀ и҆сцѣлѧ́ющꙋ тѧ̀.

~Но́вагѡ писа́нїѧ привожꙋ́ ти ᲂу҆каза̑нїѧ, вводѧ̑щаѧ тѧ̀, дꙋшѐ, ко ᲂу҆миле́нїю: пра́вєднымъ ᲂу҆́бо поревнꙋ́й, грѣ́шныхъ же ѿвраща́йсѧ, и҆ ᲂу҆ми́лостиви хрⷭ҇та̀ мл҃твами и҆ поще́ньми, и҆ чистото́ю, и҆ бл҃гоговѣ́нїемъ.

~Хрⷭ҇то́съ вочл҃вѣ́чисѧ, призва́въ къ покаѧ́нїю разбо́йники и҆ блꙋдни̑цы: дꙋшѐ, пока́йсѧ, две́рь црⷭ҇твїѧ ѿве́рзесѧ ᲂу҆жѐ, и҆ предвосхища́ютъ є҆̀ фарїсе́є и҆ мытарѝ и҆ прелюбодѣ́и ка́ющїисѧ.

~Хрⷭ҇то́съ вочл҃вѣ́чисѧ, пло́тїю прїѻбщи́всѧ мѝ, и҆ всѧ̑, є҆ли̑ка сꙋ́ть є҆стества̀, хотѣ́нїемъ и҆спо́лни, грѣха̀ кромѣ̀, предпоказꙋ́ѧ тебѣ̀, ѽ дꙋшѐ, подо́бїе и҆ ѡ҆́бразъ своегѡ̀ снизхо́жденїѧ.

~Хрⷭ҇то́съ волхвы̀ сп҃сѐ, па́стыри созва̀, младе́нєцъ мно́жєства показа̀ мꙋ́ченики, ста́рцы просла́ви, и҆ ста́рꙋю вдови́цꙋ, и҆́хже не поревнова́ла є҆сѝ, дꙋшѐ, ни дѣѧ́нїємъ, ни житїю̀: но го́ре тебѣ̀, є҆гда̀ бꙋ́деши сꙋди́тисѧ.

~Пости́всѧ гдⷭ҇ь дні́й четы́редесѧть въ пꙋсты́ни, послѣдѝ взалка̀, показꙋ́ѧ человѣ́ческое: дꙋшѐ, да не ᲂу҆ны́еши, а҆́ще тебѣ̀ приложи́тсѧ вра́гъ, мл҃твою же и҆ посто́мъ ѿ но́гъ твои́хъ да ѿрази́тсѧ.

=Сла́ва, трⷪ҇ченъ:= ~Ѻ҆ц҃а̀ просла́вимъ, сн҃а превознесе́мъ, бж҃е́ственномꙋ дх҃ꙋ вѣ́рнѡ поклони́мсѧ, трⷪ҇цѣ нераздѣ́льнѣй, є҆ди́ницѣ по сꙋществꙋ̀, ꙗ҆́кѡ свѣ́тꙋ и҆ свѣ́тѡмъ, и҆ жи́зни, и҆ жи́знемъ, животворѧ́щей и҆ просвѣща́ющей концы̀.

=Бг҃оро́диченъ:= ~Гра́дъ тво́й сохранѧ́й, бг҃ороди́тельнице пречⷭ҇таѧ, въ тебѣ́ бо се́й вѣ́рнѡ ца́рствꙋѧ, въ тебѣ̀ и҆ ᲂу҆твержда́етсѧ, и҆ тобо́ю побѣжда́ѧ, побѣжда́етъ всѧ́кое и҆скꙋше́нїе, и҆ плѣнѧ́етъ сꙋпоста́ты и҆ ᲂу҆строѧ́етъ владѡ́мыѧ.

~Прпⷣне ѻ҆́тче а҆ндре́е, молѝ бг҃а ѡ҆ на́съ.

~А҆ндре́е честны́й и҆ ѻ҆́тче требл҃же́ннѣйшїй, па́стырю кри́тскїй, не преста́й молѧ́сѧ ѡ҆ воспѣва́ющихъ тѧ̀, да и҆зба́вимсѧ всѝ ѿ гнѣ́ва и҆ ско́рби и҆ тлѣ́нїѧ, и҆ свободи́мсѧ ѿ прегрѣше́нїй, чтꙋ́щїи твою̀ па́мѧть вѣ́рнѡ.

=Та́же пое́мъ ѻ҆́ба ли̑ка і҆рмо́съ:= ~Безсѣ́меннагѡ зача́тїѧ:

=По сконча́нїи же канѡ́на глаго́лемъ ѱало́мъ д҃:= ~Внегда̀ призва́ти мѝ, ᲂу҆слы́ша мѧ̀: =Та́кожде и҆ про́чыѧ ѱалмы̀ повече́рїѧ. На А҆ллилꙋ́їа мета̑нїѧ г҃. И҆ а҆́бїе начина́емъ вторꙋ́ю статїю̀:= ~Къ тебѣ̀, гдⷭ҇и, воздвиго́хъ дꙋ́шꙋ мою̀: =И҆ про́чыѧ два̀ ѱалма̑, глаго́люще въ коне́цъ си́хъ: А҆ллилꙋ́їа.= =И҆ твори́мъ мета̑нїѧ г҃. Та́же начина́етъ ли́къ, прїе́мый ѿ вече́рни нача́ло:= ~Съ на́ми бг҃ъ: =И҆ глаго́лемъ сицєвы̑ѧ стїхѝ велегла́снѡ и҆ со сладкопѣ́нїемъ, глаго́лющꙋ є҆ди́номꙋ ли́кꙋ, и҆ ѿвѣща́ющꙋ дрꙋго́мꙋ. Подо́бнѣ и҆:= ~Безпло́тное є҆стество̀: ~Вѣ́рꙋю же во є҆ди́наго бг҃а: =ни́зкимъ гла́сомъ. Та́же наче́ншїй ли́къ:= ~Прест҃а́ѧ влⷣчце бцⷣе, молѝ ѡ҆ на́съ грѣ́шныхъ: =И҆ твори́тъ дрꙋгі́й ли́къ покло́нъ. И҆ востаю́щꙋ дрꙋго́мꙋ ли́кꙋ и҆ ѿвѣщава́ющꙋ, твори́тъ пе́рвый ли́къ покло́нъ. Та́кожде и҆ на про́чыѧ моли́тєльныѧ стїхѝ всѧ̑. Є҆гда́ же рече́мъ:= ~Бж҃е, ѡ҆чи́сти на́съ грѣ́шныхъ, =пое́мъ ѻ҆́ба ли̑ка ра́внѡ, и҆ покло́ны г҃. Та́же, трист҃о́е без̾ покло́нѡвъ, и҆ глаго́лемъ настоѧ́щыѧ тропарѝ, на гла́съ в҃, ꙗ҆̀же и҆ пое́мъ велегла́снѡ и҆ со сладкопѣ́нїемъ:= ~Просвѣтѝ ѻ҆́чи моѝ, хрⷭ҇тѐ бж҃е: =Сла́ва:= ~Застꙋ́пникъ дꙋшѝ моеѧ̀: =И҆ ны́нѣ:= ~Ꙗ҆́кѡ не и҆́мамы дерзнове́нїѧ: =Сꙋ́ть же и҆ и҆́ны тропарѝ, и҆̀же и҆ пою́тсѧ чрез̾ де́нь, на гла́съ и҃, си́рѣчь во вто́рникъ и҆ четверто́къ ве́чера.= =Сꙋ́ть же сі́и:= ~Неви́димыхъ вра̑гъ мои́хъ неꙋсыпа́нїе: =Сті́хъ:= ~При́зри и҆ ᲂу҆слы́ши мѧ̀, гдⷭ҇и бж҃е мо́й: ~Ꙗ҆́кѡ стра́шенъ сꙋ́дъ тво́й, гдⷭ҇и: =Сла́ва:= ~Сле́зы мѝ да́ждь, бж҃е: =И҆ ны́нѣ:= ~Непосты́днꙋю, бцⷣе, наде́ждꙋ твою̀: ~Гдⷭ҇и, поми́лꙋй, =м҃. Сті́хъ: ѿ сщ҃е́нника. И҆ мл҃тва:= ~Гдⷭ҇и, гдⷭ҇и, и҆збавле́й на́съ: =Та́же,= ~Прїиди́те, поклони́мсѧ: =три́жды. И҆ глаго́лемъ ѱалмы̀: н҃ и҆ р҃а:= \[~Гдⷭ҇и, ᲂу҆слы́ши мл҃твꙋ мою̀:\] =и҆= ~Гдⷭ҇и вседержи́телю, бж҃е ѻ҆тє́цъ на́шихъ: =Трист҃о́е, и҆ мета̑нїѧ трѝ. Сщ҃е́нникъ:= ~Ꙗ҆́кѡ твоѐ є҆́сть црⷭ҇тво: =И҆ по а҆ми́нѣ, глаго́лемъ сїѧ̑ тропарѝ ско́рѡ, на гла́съ ѕ҃:= ~Поми́лꙋй на́съ, гдⷭ҇и: =Сла́ва:= ~Гдⷭ҇и, поми́лꙋй на́съ: =И҆ ны́нѣ:= ~Милосе́рдїѧ двє́ри ѿве́рзи на́мъ: ~Гдⷭ҇и, поми́лꙋй, =м҃.= ~Сла́ва, и҆ ны́нѣ: ~Чтⷭ҇нѣ́йшꙋю херꙋві̑мъ: ~И҆́менемъ гдⷭ҇нимъ бл҃гословѝ, ѻ҆́тче. =Сщ҃е́нникъ:= ~Мл҃твами ст҃ы́хъ ѻ҆тє́цъ на́шихъ: =И҆ мл҃тва:= ~Влⷣко бж҃е, ѻ҆́ч҃е вседержи́телю: ~Прїиди́те, поклони́мсѧ, =три́жды: и҆ мета̑нїѧ г҃. Ѱало́мъ ѯ҃ѳ:= ~Бж҃е, въ по́мощь мою̀ вонмѝ: =и҆ Ѱало́мъ рм҃в:= ~Гдⷭ҇и, ᲂу҆слы́ши мл҃твꙋ мою̀: =и҆:= ~Сла́ва въ вы́шнихъ бг҃ꙋ: ~Гдⷭ҇и, прибѣ́жище бы́лъ є҆сѝ на́мъ: ~Сподо́би, гдⷭ҇и, въ но́щь сїю̀: =Та́же, трист҃о́е.= ~Прест҃а́ѧ трⷪ҇це, поми́лꙋй на́съ: ~Ѻ҆́ч҃е на́шъ: =Сщ҃е́нникъ:= ~Ꙗ҆́кѡ твоѐ є҆́сть црⷭ҇тво: =Та́же пое́мъ велегла́снѡ и҆ ко́снѡ, на гла́съ ѕ҃:= ~Гдⷭ҇и си́лъ, съ на́ми бꙋ́ди: =И҆ ѿвѣща́етъ то́жде дрꙋгі́й ли́къ. И҆ глаго́летъ наче́ншїй ли́къ, сті́хъ:= ~Хвали́те бг҃а во ст҃ы́хъ є҆гѡ̀, хвали́те є҆го̀ во ᲂу҆тверже́нїи си́лы є҆гѡ̀. =И҆ па́ки тропа́рь:= ~Гдⷭ҇и си́лъ, съ на́ми бꙋ́ди: =Та́же то́йжде тропа́рь дрꙋгі́й ли́къ на ко́емждо стїхѣ̀. По и҆сполне́нїи же пѧтѝ стїхѡ́въ, глаго́лютъ ѻ҆́ба ли̑ка вкꙋ́пѣ пе́рвый сті́хъ и҆ тропа́рь. Та́же начина́етъ наче́ншїй ли́къ: Сла́ва:= ~Гдⷭ҇и, а҆́ще не бы́хомъ: =И҆ ны́нѣ:= ~Мнѡ́гаѧ мно́жєства мои́хъ, бцⷣе, прегрѣше́нїй: ~Всест҃а́ѧ бцⷣе: ~Всѐ ᲂу҆пова́нїе моѐ: ~Гдⷭ҇и, поми́лꙋй, =м҃. И҆ мл҃тва:= ~И҆́же на всѧ́кое вре́мѧ: ~Гдⷭ҇и, поми́лꙋй, =три́жды.= ~Сла́ва, и҆ ны́нѣ: ~Чтⷭ҇нѣ́йшꙋю херꙋві̑мъ: ~И҆́менемъ гдⷭ҇нимъ бл҃гословѝ, ѻ҆́тче: =Сщ҃е́нникъ:= ~Бж҃е, ᲂу҆ще́дри ны̀: =И҆ твори́мъ ѕ҃і покло́нѡвъ, ꙗ҆́кѡ ѡ҆бы́чно, съ мл҃твою ст҃а́гѡ є҆фре́ма: и҆ твори́мъ кѡ́сныѧ, за є҆́же ᲂу҆равнѧ́тисѧ всѣ̑мъ. Та́же начина́етъ предстоѧ́тель: Трист҃о́е, и҆ мета̑нїѧ г҃. По= ~Ѻ҆́ч҃е на́шъ: ~Гдⷭ҇и, поми́лꙋй, =в҃і. И҆ глаго́лемъ мл҃твꙋ:= ~Нескве́рнаѧ, небла́знаѧ: =и҆:= ~И҆ да́ждь на́мъ, влⷣко:

=Подоба́етъ вѣ́дати, ꙗ҆́кѡ вѧ́щшїи ᲂу҆ста́вы и҆ ѡ҆бы̑чаи повелѣва́ютъ, по́слѣ:= ~И҆ да́ждь на́мъ, влⷣко: =па́сти всѣ̑мъ на зе́млю, и҆ глаго́лати сщ҃е́нникꙋ велегла́снѡ мл҃твꙋ, ꙗ҆́же въ вели́цѣй вече́рни:= ~Влⷣко многомлⷭ҇тиве, гдⷭ҇и і҆и҃се хрⷭ҇тѐ, бж҃е на́шъ: =И҆ та́кѡ сотвори́въ покло́нъ предстоѧ́тель на зе́млю, глаго́летъ бра́тїѧмъ:= ~Бл҃гослови́те, ѻ҆тцы̀ ст҃і́и, прости́те мѝ грѣ́шномꙋ, є҆ли̑ка согрѣши́хъ сло́вомъ, дѣ́ломъ, помышле́нїемъ и҆ всѣ́ми мои́ми чꙋ́вствы. =И҆ мы̀ ѿвѣща́емъ:= ~Бг҃ъ да прости́тъ тѝ, ѻ҆́тче ст҃ы́й: =И҆ начина́етъ ѿ лѣ́вагѡ ли́ка по чи́нꙋ є҆ди́нъ и҆ є҆ди́нъ твори́ти подо́бнѣ и҆ проси́ти, и҆ прїѧ́ти проще́нїе, до́ндеже сконча́ютсѧ всѝ.=

=И҆ та́кѡ начина́етъ сщ҃е́нникъ глаго́лати:= \[~Помо́лимсѧ ѡ҆ бл҃гочести́вѣйшемъ, самодержа́внѣйшемъ
вели́комъ гдⷭ҇рѣ на́шемъ +і҆мпера́торѣ+ =\[и҆́мⷬ҇къ\]=, всеѧ̀ рѡссі́и:\] ~Помо́лимсѧ ѡ҆ вели́кѡмъ
господи́не и҆ ѻ҆тцѣ̀ на́шемъ ст҃ѣ́йшемъ патрїа́рcѣ моско́встѣмъ и҆ всеѧ̀ рꙋсѝ =\[и҆́мⷬ҇къ\]: и҆ прѡ́чаѧ, ꙗ҆́кѡ въ ве́тхомъ ᲂу҆чине́нїи ᲂу҆ста́висѧ. И҆ по си́хъ, ꙗ҆́кѡ ѡ҆бы́чно, сті́хъ ѿ предстоѧ́телѧ:= ~Мл҃твами ст҃ы́хъ ѻ҆тє́цъ на́шихъ: =и҆ къ немꙋ̀ ѿ всѣ́хъ подо́бнѣ покло́нъ, и҆ та́кѡ ѿхо́димъ во своѧ̑ кє́ллїи. Се́й чи́нъ быва́етъ во всю̀ ст҃ꙋ́ю четыредесѧ́тницꙋ въ повече́рїихъ.=

=Вѣ́домо бꙋ́ди, ꙗ҆́кѡ предстоѧ́телю сті́хъ глаго́лющꙋ, мы̀ ѿвѣща́емъ:= ~Бл҃гословѝ: =прїе́мше проще́нїе. Подоба́етъ же є҆кклисїа́рхꙋ и҆ сїѐ смотри́ти прилѣ́жнѡ, да є҆гда̀ повечє́рїѧ ѿпꙋща́ютъ, бы́ти зна́менїю днѐ, си́рѣчь пре́жде сꙋмра́ка. Сѐ ᲂу҆́бо, ꙗ҆́кѡ предписа́сѧ, є҆ди́нъ де́нь ст҃ы́хъ постѡ́въ прилѣ́жнѡ и҆спыта́вше, предложи́хомъ любвѝ ва́шей коли́чество пѣ́нїѧ, и҆ въ не́мъ ᲂу҆ста́влєнныѧ ѿ ст҃ы́хъ ѻ҆тє́цъ покло́ны, ꙗ҆́же нѣ́сть лѣ́по презира́ти нижѐ вели́комꙋ законоположи́телю. Коли́чество же днено́щныхъ быва́емыхъ въ цр҃кви покло́нѡвъ сꙋ́ть т҃, кромѣ̀ полꙋ́нощницы. Прїѧ́хомъ же въ палесті́нѣ и҆ въ свои́хъ ке́ллїихъ коемꙋ́ждо пѣ́ти ѱалти́рь: и҆ могꙋ́щїи ᲂу҆́бѡ соверша́ютъ ю҆̀ днено́щнѡ: ѻ҆́ви же три́жды въ седми́цѣ: ѻ҆́ви же два́жды. Покло́ны же твори́ти, є҆ли̑ки коемꙋ́ждо по свое́й си́лѣ предстоѧ́тель ᲂу҆ста́витъ.=

![Image30](Pictures/100000000000024D000000C36D79A96CB44BF4CC.png)

![Image31](Pictures/100000000000036A0000005E80E67DEEB46158E3.png)

=Во вто́рникъ пе́рвыѧ седми́цы на ᲂу҆́трени.=
{{text_align=center}}

=По в҃-мъ стїхосло́вїи сѣда́ленъ, гла́съ в҃.=
{{text_align=center}}

=Подо́бенъ:= ~Пребл҃гослове́на:
{{text_align=center}}

~Пребл҃гослове́на бл҃года́ть всечестна́гѡ поста̀: мѡѷсе́й бо тѣ́мъ просла́висѧ, и҆ зако́нъ въ пи́смени на скрижа́лехъ прїѧ́тъ: тѣ́мъ и҆ ѻ҆́троцы ю҆́нїи ѻ҆гнѧ̀ сильнѣ́йши ꙗ҆ви́шасѧ. въ то́мъ ᲂу҆́бо да погаси́мъ плотскі̑ѧ стра̑сти пламенѣ́ющыѧ, хрⷭ҇тꙋ̀ сп҃сꙋ вопїю́ще: ѡ҆браще́нїе на́мъ всѣ̑мъ да́рꙋй, и҆ и҆зба́ви гее́нны.

=Сла́ва, и҆́ный, гла́съ то́йже.=
{{text_align=center}}

=Подо́бенъ:= ~Милосе́рдїѧ сꙋ́щи:
{{text_align=center}}

~Покаѧ́нїѧ вре́мѧ наста̀: воздержа́нїѧ плоды̀ покажѝ, ѽ дꙋшѐ моѧ̀! воззрѝ на преждепока́ѧвшыѧсѧ, воззовѝ хрⷭ҇тꙋ̀: согрѣши́хъ, сп҃си́ мѧ, влⷣко бл҃гі́й, ꙗ҆́коже сп҃слъ є҆сѝ мытарѧ̀, возстена́вша ѿ се́рдца, є҆ди́нъ сы́й многомлⷭ҇тивый.

=И҆ ны́нѣ, бг҃оро́диченъ:= ~Предста́тельство те́плое хрⷭ҇тїа́нъ, сн҃а твоего̀ молѝ при́снѡ, бцⷣе, и҆зба́вити на́съ ѿ всѧ́кагѡ ѕлодѣ́йства и҆ лю́тости бори́телѧ, и҆ да́ти на́мъ проще́нїе, на́шихъ согрѣше́нїй, бл҃госе́рдїѧ ра́ди щедро́тъ, твои́ми мл҃твами, мт҃и дв҃о.

=По г҃-мъ стїхосло́вїи сѣда́ленъ, гла́съ є҃.=
{{text_align=center}}

=Подо́бенъ:= ~Гдⷭ҇и, ча́шꙋ стрⷭ҇ти:
{{text_align=center}}

~Гдⷭ҇и, сп҃си́тельнагѡ воздержа́нїѧ вторы́й де́нь начина́юще, вопїе́мъ тѝ: ᲂу҆милѝ сердца̀ на́съ ра̑бъ твои́хъ, и҆ прїимѝ приноси̑мыѧ со стра́хомъ мл҃твы на́шѧ, подаѧ̀ на́мъ бл҃готе́чное поста̀ по́прище, ѡ҆чище́нїе и҆ ве́лїю млⷭ҇ть.

=Сла́ва, то́йже.= =И҆ ны́нѣ, бг҃оро́диченъ.=
{{text_align=center}}

=Подо́бенъ:= ~Собезнача́льное сло́во:
{{text_align=center}}

~Ко́реню, цвѣ́тъ бж҃е́ственный и҆зрасти́вый, кївѡ́те и҆ свѣ́щниче и҆ ста́мно всезлата́ѧ, ст҃а́ѧ трапе́зо, хлѣ́бъ жи́зни носѧ́щаѧ, ᲂу҆молѝ є҆го̀, ꙗ҆́кѡ сн҃а твоего̀ и҆ бг҃а, со ст҃ы́мъ прⷣте́чею, ᲂу҆ще́дрити и҆ сп҃стѝ и҆сповѣ́дающыѧ тѧ̀ бцⷣꙋ.

=Канѡ́нъ мине́и: и҆ трїѡ́ди, гла́съ в҃.=
{{text_align=center}}

=И҆ стїхосло́витсѧ втора́ѧ пѣ́снь ѱалти́ри.=
{{text_align=center}}

=Пѣ́снь в҃.=
{{text_align=center}}

=І҆рмо́съ:= ~Ви́дите, ви́дите, ꙗ҆́кѡ а҆́зъ є҆́смь въ мо́ри сп҃сы́й и҆ въ пꙋсты́ни насы́тивый і҆и҃льтєскїѧ лю́ди, и҆ во́дꙋ и҆з̾ ка́мене и҆сточи́вый человѣ́кѡмъ, да под̾е́млю па́дшаго дре́вле въ тлѣ́нїе, и҆ привлекꙋ̀ є҆го̀ къ себѣ̀, неизрече́нныѧ ра́ди млⷭ҇ти.

~Трезви́сѧ, дꙋшѐ, бо́дрствꙋй, воздохнѝ, прослези́сѧ, посто́мъ всѐ бре́мѧ грѣха̀ ѿве́ргни, те́плымъ покаѧ́нїемъ и҆збѣ́гни ѻ҆гнѧ̀, и҆ пла́чемъ ри́зꙋ плаче́внꙋю страсте́й раздерѝ, ѡ҆де́ждꙋ бж҃е́ственнꙋю прїе́млющи.

~Къ горѣ̀ и҆зрѧ́дныхъ дѣѧ́нїй пристꙋ́пимъ поще́нїемъ всѝ, ѡ҆ста́вльше долꙋвлекꙋ́щыѧ прило́ги сласте́й: и҆ въ сꙋмра́къ честны́хъ видѣ́нїй вше́дше, ᲂу҆́зримъ є҆ди́нꙋ хрⷭ҇то́вꙋ любе́знꙋю добро́тꙋ, ѡ҆божа́еми та́инственнѡ бж҃е́ственными восхождє́нїи.

=Оу҆=вы̀ мнѣ̀, кто̀ бꙋ́дꙋ; что̀ содѣ́ю, грѣ́хъ содѣ́ловаѧ и҆ влⷣки не ᲂу҆страша́ѧсѧ, безсо́вѣстный; сегѡ̀ ра́ди пре́жде сꙋда̀ ѡ҆сꙋжде́нъ є҆́смь: правосꙋ́де бл҃гі́й, ѡ҆брати́въ сп҃сѝ мѧ̀, па́че всѣ́хъ человѣ̑къ тебѐ преѡгорчи́вшаго.

=Бг҃оро́диченъ:= ~Неѡра́ннаѧ землѐ, и҆зрасти́вшаѧ всѣ́хъ пита́телѧ, ѿверза́ющаго рꙋ́кꙋ и҆ по бл҃говоле́нїю своемꙋ̀ насыща́ющаго всѧ́кое живо́тно крѣ́постїю бж҃е́ственною: ᲂу҆твердѝ хлѣ́бомъ жи́зненнымъ сердца̀, ѡ҆слабѣ̑вшаѧ сы́тостїю лю́тыхъ на́шихъ прегрѣше́нїй.

=И҆́ный.= =Гла́съ є҃.=
{{text_align=center}}

=І҆рмо́съ:= ~Ви́дите, ви́дите:

~Прїиди́те, вни́демъ въ клѣ́ть дꙋше́внꙋю, гдⷭ҇еви мл҃твы воздаю́ще и҆ вопїю́ще: ѻ҆́ч҃е на́шъ, сы́й на нб҃сѣ́хъ, ѡ҆сла́би и҆ ѡ҆ста́ви до́лги на́шѧ, ꙗ҆́кѡ є҆ди́нъ бл҃госе́рдъ.

~Дꙋшѝ на́шеѧ ти́хость въ постѣ̀ показꙋ́юще, не сѣ́тꙋимъ ѡ҆ прише́ствїи вожделѣ́нныхъ дне́й, ꙗ҆́кѡ просїѧ́вающемъ на́мъ по́двиги бл҃гоче́стїѧ.

=Сла́ва, трⷪ҇ченъ:= ~Безнача́льнаѧ, несозда́ннаѧ трїѷпоста́снаѧ є҆ди́нице, гпⷭ҇жѐ, црⷭ҇тво вѣкѡ́въ: тебѐ сла́витъ, ѻ҆ц҃а̀, и҆ сн҃а, и҆ ст҃а́го дх҃а, мно́жество а҆́гг҃лъ и҆ всѐ є҆стество̀ человѣ́ческое.

=Бг҃оро́диченъ:= ~Тебѐ вседобродѣ́тельнꙋю сла́вꙋ ро́да на́шегѡ пое́мъ, тобо́ю бо ѡ҆божи́хомсѧ, дв҃о: и҆́бо родила̀ є҆сѝ на́мъ сп҃са и҆ бг҃а хрⷭ҇та̀, свободи́вшаго на́съ ѿ проклѧ́тїѧ.

=Сла́ва тебѣ̀, бж҃е на́шъ, сла́ва тебѣ̀.=

~Кто̀ ѻ҆́гнь ᲂу҆гасѝ; кто̀ заградѝ ᲂу҆ста̀ ѕвѣрє́мъ; по́стъ, и҆збавле́й ѻ҆́троки и҆з̾ пе́щи и҆ прⷪ҇ро́ка данїи́ла ѿ снѣ́де́нїѧ львѡ́въ: є҆го́же лобыза́имъ и҆ мы̀, бра́тїе.

=І҆рмо́съ:= ~Ви́дите, ви́дите, ꙗ҆́кѡ а҆́зъ є҆́смь бг҃ъ, въ пло́ть ѡ҆блекі́йсѧ во́лею свое́ю, да сп҃сꙋ̀ а҆да́ма, ѿ ле́сти па́дшаго въ престꙋпле́нїе ѕмі́емъ.

=Пѣ́снь и҃.=
{{text_align=center}}

=І҆рмо́съ:= ~Въ кꙋпинѣ̀ на сїна́йстѣй горѣ̀:

~Со́нъ лю́тыѧ лѣ́ности ѿложѝ, дꙋшѐ, и҆ ᲂу҆се́рднѡ бо́дрствꙋй къ бж҃е́ствєннымъ за́повѣдемъ. приближа́етсѧ жени́хъ: потщи́сѧ свѣщꙋ̀ носѧ́щи томꙋ̀ во срѣ́тенїе.

=Оу҆=ѧ́звленна мѧ лю́тѣ ѡ҆рꙋ́жїемъ сласте́й, лѣчбо́ю бл҃госе́рдагѡ твоегѡ̀ манове́нїѧ и҆сцѣли́, ще́дре, ꙗ҆́кѡ да тѧ̀, сло́ве, бл҃года́рнѡ сла́влю во вѣ́ки.

~Ѿ страсте́й вре́дныхъ, ѿ за́висти и҆ не́нависти, ѿ всѧ́кїѧ ѕло́бы воздержи́сѧ, дꙋшѐ, пита́ющисѧ снѣ́дьми, сла́дость го́рнюю невеще́ственнѡ хода́тайствꙋющими.

=Бг҃оро́диченъ:= ~Бг҃ороди́тельнице чтⷭ҇аѧ, дꙋшѝ моеѧ̀ гноє́нїѧ, и҆ се́рдца стра̑сти, и҆ ᲂу҆ма̀ ᲂу҆клонє́нїѧ и҆сцѣлѝ, ꙗ҆́кѡ є҆ди́на грѣ́шныхъ помо́щница и҆ разорѧ́емыхъ стѣна̀.

=И҆́ный.=
{{text_align=center}}

=І҆рмо́съ:= ~Творца̀ тва́ри:

~Воздержа́нїемъ дꙋ́шы ѡ҆крили́вше, на нб҃са̀ мл҃твы бл҃гопрїѧ̑тныѧ всѝ принесе́мъ гдⷭ҇еви.

~Дх҃ъ ᲂу҆миле́нїѧ прїе́мше, пролїи́мъ сле́зы ко и҆збавле́нїю дꙋ́шъ, пѣсносло́вѧще хрⷭ҇та̀ во вѣ́ки.

=Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.=

=Трⷪ҇ченъ:= ~Трⷪ҇це є҆диносꙋ́щнаѧ, и҆ є҆ди́нице несозда́ннаѧ, и҆ всѣ́хъ бж҃е, тебѐ превозно́симъ во всѧ̑ вѣ́ки.

=Бг҃оро́диченъ:= ~Мл҃твꙋ сотворѝ ѡ҆ пою́щихъ тѧ̀, пречⷭ҇таѧ, и҆зба́вѧтсѧ ѿ всѧ́ческихъ и҆скꙋше́нїй и҆ бѣ́дъ.

=Сла́ва тебѣ̀, бж҃е на́шъ, сла́ва тебѣ̀.=

~Наслажде́нїе бога́тагѡ ѡ҆плева́вше, прїиди́те, съ ла́заремъ пости́мсѧ, да и҆ на́съ согрѣ́етъ а҆враа́мово нѣ́дро.

=Хва́лимъ, бл҃гослови́мъ, покланѧ́емсѧ гдⷭ҇еви:=

=І҆рмо́съ:= ~Творца̀ тва́ри, є҆гѡ́же ᲂу҆жаса́ютсѧ а҆́гг҃ли, по́йте, лю́дїе, и҆ превозноси́те во всѧ̑ вѣ́ки.

=Пѣ́снь ѳ҃.=
{{text_align=center}}

=І҆рмо́съ:= ~Ѿ земноро́дныхъ кто̀ слы́ша:

~Кто̀ ѿ земноро́дныхъ та́кѡ поползнꙋ́всѧ, бг҃а прогнѣ́ва когда̀; кто̀ стремле́нїємъ ѕло́бы послѣ́дова, и҆ пребыва́лище грѣха̀ ꙗ҆ви́сѧ, ꙗ҆́коже а҆́зъ ѡ҆каѧ́нный; но, бж҃е, и҆зволи́телю млⷭ҇ти, ты́ мѧ ᲂу҆ще́дри.

~Бг҃ови́дныхъ а҆́гг҃лъ си̑лы, бл҃гоꙋвѣ́тливаго бг҃а ᲂу҆моли́те, да спасе́тъ мою̀ дꙋ́шꙋ, въ пꙋчи́нѣ жите́йскихъ сласте́й и҆ треволне́нїихъ страсте́й ѡ҆бꙋрева́емꙋю, и҆ въ прило́зѣхъ сопроти́вныхъ дꙋхѡ́въ бѣ́дствꙋющꙋю.

~Грѧдѝ, дꙋшѐ, кри́лы ѡ҆блегча́ема, добродѣ́тельми поста̀ ѿ до́лꙋ влекꙋ́щїѧ ѕло́бы воста́ни, и҆ наслади́сѧ видѣ́ньми свѣтлѣ́йшими, сла́дость добродѣ́телей хода́тайствꙋющими, бг҃ови́дна быва́ющи вѣ́рою.

=Бг҃оро́диченъ:= ~Кто̀ слы̑шаны сотвори́тъ хвалы̑ тебє̀, чтⷭ҇аѧ, па́че ᲂу҆ма̀ ро́ждшїѧ хвали́маго влⷣкꙋ и҆ гдⷭ҇а, є҆го́же хва́лѧтъ а҆́гг҃льскаѧ чинонача̑лїѧ; того̀ ᲂу҆̀бо молѝ ѡ҆ лю́дехъ согрѣши́вшихъ, дв҃о неискꙋсобра́чнаѧ.

=И҆́ный.=
{{text_align=center}}

=І҆рмо́съ:= ~И҆са́їе, ликꙋ́й:

~Вре́мѧ бл҃гопрїѧ́тно, де́нь сп҃се́нїй, въ не́мже принесе́мъ бг҃ꙋ да́ры добродѣ́телей, бра́тїе, и҆ ѿложи́вше дѣла̀ тьмы̀, ѡ҆блеце́мсѧ во ѡ҆рꙋ̑жїѧ свѣ́та, ꙗ҆́коже па́ѵелъ вопїе́тъ.

~Ꙗ҆́коже гдⷭ҇ь посто́мъ ᲂу҆бѝ врага̀, си́мъ и҆ мы̀, прїиди́те, сокрꙋши́мъ є҆гѡ̀ стрѣ́лы и҆ ловлє́нїѧ: за мѧ̀ и҆дѝ, сатано̀, кі́йждо глаго́люще, внегда̀ и҆́мать и҆скꙋша́ти на́съ.

=Сла́ва, трⷪ҇ченъ:= ~Воспѣва́ю тѧ̀, во є҆диносꙋ́щїи безнача́льнаѧ трⷪ҇це, чтⷭ҇на́ѧ, живонача́льнаѧ,несѣко́маѧ є҆ди́нице, ѻ҆́ч҃е нерожде́нне, и҆ рожде́нне сло́ве и҆ сн҃е, и҆ дш҃е ст҃ы́й: сп҃си́ ны пою́щыѧ тѧ̀.

=Бг҃оро́диченъ:= ~Превы́ше ᲂу҆ма̀ є҆́сть ржⷭ҇тво̀ твоѐ, бг҃омт҃и: без̾ мꙋ́жа бо зача́тїе въ тебѣ̀, и҆ дв҃и́чески рожде́нїе бы́сть: и҆́бо бг҃ъ є҆́сть роди́выйсѧ: є҆го́же велича́юще, тѧ̀, дв҃о, ᲂу҆бл҃жа́емъ.

=Сла́ва тебѣ̀, бж҃е на́шъ, сла́ва тебѣ̀.=

~Посто́мъ прибли́жшесѧ къ горѣ̀ моли́твы, и҆ мы̀ се́рдцемъ чи́стымъ да ᲂу҆́зримъ бг҃а, прїе́млюще внꙋ́трь скрижа̑ли за́повѣдей, ꙗ҆́коже мѡѷсе́й, сла́вою ѡ҆блиста́ющесѧ лице́мъ любвѐ є҆гѡ̀.

=І҆рмо́съ:= ~И҆са́їе, ликꙋ́й: дв҃а и҆мѣ̀ во чре́вѣ, и҆ родѝ сн҃а є҆мманꙋ́ила, бг҃а же и҆ чл҃вѣ́ка,восто́къ и҆́мѧ є҆мꙋ̀: є҆го́же велича́юще, дв҃ꙋ ᲂу҆бл҃жа́емъ.

=Свѣти́ленъ.=
{{text_align=center}}

=На стїхо́внѣ самогла́сенъ днѐ, гла́съ г҃:=
{{text_align=center}}

~Начне́мъ, лю́дїе, непоро́чный по́стъ, и҆́же є҆́сть дꙋша́мъ сп҃се́нїе: порабо́таимъ гдⷭ҇еви со стра́хомъ, є҆ле́емъ бл҃готворе́нїѧ главы̑ пома́жемъ, и҆ водо́ю чистоты̀ ли́ца ᲂу҆мы́имъ, не многоглаго́лемъ въ мл҃твахъ, но ꙗ҆́кѡ наꙋчи́хомсѧ, та́кѡ возопїи́мъ: ѻ҆́ч҃е на́шъ, и҆́же на нб҃сѣ́хъ, ѡ҆ста́ви на́мъ прегрѣшє́нїѧ на̑ша, ꙗ҆́кѡ чл҃вѣколю́бецъ.

=Сті́хъ а҃:= ~И҆спо́лнихомсѧ заꙋ́тра:

=Па́ки то́йже самогла́сенъ.=
{{text_align=center}}

=Сті́хъ в҃:= ~И҆ бꙋ́ди свѣ́тлость:

=Та́же мч҃нченъ:= ~Царе́й и҆ мꙋчи́телей стра́хъ ѿри́нꙋша хрⷭ҇тѡ́вы во́ини, и҆ бл҃годерзнове́ннѡ и҆ мꙋ́жественнѡ того̀ и҆сповѣ́даша, всѣ́хъ гдⷭ҇а бг҃а и҆ цр҃ѧ̀ на́шего: и҆ мо́лѧтсѧ ѡ҆ дꙋша́хъ на́шихъ.

=Сла́ва, и҆ ны́нѣ, бг҃оро́диченъ:=
{{text_align=center}}

~Бцⷣе, предста́тельство всѣ́хъ молѧ́щихсѧ, тобо́ю дерза́емъ, тобо́ю хва́лимсѧ, въ тебѣ̀ всѐ ᲂу҆пова́нїе на́ше є҆́сть: молѝ ро́ждшагосѧ и҆з̾ тебє̀ за непотрє́бныѧ рабы̑ твоѧ̑.

=На ѕ҃-мъ часѣ̀ тропа́рь прⷪ҇ро́чества, гла́съ а҃:=
{{text_align=center}}

~Ꙗ҆́кѡ прише́льцы є҆смы̀ на землѝ, ꙗ҆́коже всѝ ѻ҆тцы̀ на́ши, кра́ткое житїѐ на́ше без̾ грѣ́ха сохранѝ, сп҃се на́шъ, и҆ поми́лꙋй на́съ, ꙗ҆́кѡ чл҃вѣколю́бецъ.

=Прокі́менъ, ѱало́мъ є҃, гла́съ д҃:= ~Вонмѝ гла́сꙋ моле́нїѧ моегѡ̀, цр҃ю̀ мо́й и҆ бж҃е мо́й. =Сті́хъ:= ~Глаго́лы моѧ̑ внꙋшѝ, гдⷭ҇и, разꙋмѣ́й зва́нїе моѐ.

=Прⷪ҇ро́чества и҆са́їина чте́нїе. \[Глава̀ а҃, ст. ѳ҃і-л҃а: глава̀ в҃, ст. а҃-г҃\].=
{{text_align=center}}

=^Т=а́кѡ глаго́летъ гдⷭ҇ь: а҆́ще хо́щете, и҆ послꙋ́шаете менѐ, бл҃га̑ѧ землѝ снѣ́сте: а҆́ще же не хо́щете, нижѐ послꙋ́шаете менѐ, ме́чь вы̀ поѧ́стъ: ᲂу҆ста́ бо гдⷭ҇нѧ глаго́лаша сїѧ̑. Ка́кѡ бы́сть блꙋдни́ца гра́дъ вѣ́рный сїѡ́нъ, по́лнъ сꙋда̀, въ не́мже пра́вда почива́ше, ны́нѣ же \[въ не́мъ\] ᲂу҆бі̑йцы: Сребро̀ ва́ше неискꙋше́но, корчє́мницы твоѝ мѣша́ютъ вїно̀ съ водо́ю. Кнѧ́зи твоѝ не покарѧ́ютсѧ, ѻ҆́бщницы татє́мъ, лю́бѧще да́ры, гонѧ́ще воздаѧ́нїе, си̑рымъ не сꙋдѧ́щїи, и҆ сꙋдꙋ̀ вдови́цъ не внима́ющїи. Сегѡ̀ ра́ди та́кѡ глаго́летъ влⷣка гдⷭ҇ь саваѡ́ѳъ: го́ре крѣ̑пкимъ во і҆и҃ли: не преста́нетъ бо ꙗ҆́рость моѧ̀ на проти̑вныѧ, и҆ сꙋ́дъ врагѡ́мъ мои̑мъ сотворю̀: и҆ наведꙋ̀ рꙋ́кꙋ мою̀ на тѧ̀, и҆ разжегꙋ̀ въ чистотꙋ̀, непокарѧ́ющихсѧ же погꙋблю̀, и҆ ѿимꙋ̀ всѣ́хъ беззако́нныхъ ѿ тебє̀, и҆ всѣ́хъ го́рдыхъ смирю̀. И҆ приста́влю сꙋдїи̑ твоѧ̑ ꙗ҆́коже пре́жде, и҆ совѣ́тники твоѧ̑ ꙗ҆́кѡ ѿ нача́ла: и҆ по си́хъ нарече́шисѧ гра́дъ пра́вды, ма́ти градовѡ́мъ, вѣ́рный сїѡ́нъ. Съ сꙋдо́мъ бо сп҃се́тсѧ плѣне́нїе є҆гѡ̀ и҆ съ ми́лостынею. И҆ сокрꙋша́тсѧ беззако́ннїи и҆ грѣ̑шницы вкꙋ́пѣ, и҆ ѡ҆ста́вившїи гдⷭ҇а сконча́ютсѧ: зане́же постыдѧ́тсѧ ѡ҆ і҆́дѡлѣхъ свои́хъ, и҆́хже са́ми восхотѣ́ша, и҆ посра́мѧтсѧ ѡ҆ садѣ́хъ свои́хъ, и҆́хже возжелѣ́ша. Бꙋ́дꙋтъ бо ꙗ҆́кѡ тереві́нѳъ ѿме́тнꙋвшїй ли̑ствїѧ \[своѧ̑,\] и҆ ꙗ҆́кѡ вертогра́дъ не и҆мы́й воды̀. И҆ бꙋ́детъ крѣ́пость и҆́хъ ꙗ҆́кѡ сте́бль и҆згре́бїѧ, и҆ дѣ̑ланїѧ и҆́хъ ꙗ҆́кѡ и҆́скры ѻ҆́гнєнныѧ: и҆ сожгꙋ́тсѧ беззакѡ́нницы и҆ грѣ̑шницы вкꙋ́пѣ, и҆ не бꙋ́детъ ᲂу҆гаша́ѧй. Сло́во бы́вшее ѿ гдⷭ҇а ко и҆са́їи сы́нꙋ а҆мѡ́совꙋ ѡ҆ і҆ꙋде́и и҆ ѡ҆ і҆ерⷭ҇ли́мѣ. Ꙗ҆́кѡ бꙋ́детъ въ послѣ̑днїѧ дни̑ ꙗ҆вле́на гора̀ гдⷭ҇нѧ, и҆ до́мъ бж҃їй на версѣ̀ го́ръ, и҆ возвы́ситсѧ превы́ше холмѡ́въ: и҆ прїи́дꙋтъ къ не́й всѝ ꙗ҆зы́цы. И҆ по́йдꙋтъ ꙗ҆зы́цы мно́зи и҆ рекꙋ́тъ: прїиди́те, и҆ взы́демъ на го́рꙋ гдⷭ҇ню и҆ въ до́мъ бг҃а і҆а́кѡвлѧ, и҆ возвести́тъ на́мъ пꙋ́ть сво́й, и҆ по́йдемъ по немꙋ̀.

=Прокі́менъ, ѱало́мъ ѕ҃, гла́съ д҃:= ~Гдⷭ҇и, да не ꙗ҆́ростїю твое́ю ѡ҆бличи́ши менѐ. =Сті́хъ:= ~Поми́лꙋй мѧ̀, гдⷭ҇и, ꙗ҆́кѡ не́мощенъ є҆́смь.

![Image33](Pictures/10000000000003770000004B53E4DAF7CA0DEDB6.png)

=Во вто́рникъ пе́рвыѧ седми́цы на повече́рїи,=
{{text_align=center}}

=по є҆́же рещѝ ѱало́мъ:= ~Бж҃е, въ по́мощь мою̀:
{{text_align=center}}

=пое́мъ вели́кїй канѡ́нъ. Гла́съ ѕ҃. І҆рмосы̀ по два́жды.=
{{text_align=center}}

=Пѣ́снь а҃.=
{{text_align=center}}

=І҆рмо́съ:= ~Помо́щникъ и҆ покрови́тель:

~Ка́їново преше́дъ ᲂу҆бі́йство, произволе́нїемъ бы́хъ ᲂу҆бі́йца со́вѣсти дꙋше́внѣй, ѡ҆живи́въ пло́ть и҆ воева́въ на ню̀ лꙋка́выми мои́ми дѣѧ́ньми.

~А҆́велевѣ пра́вдѣ не ᲂу҆подо́бихсѧ, і҆и҃се, дарѡ́въ тебѣ̀ прїѧ́тныхъ не принесо́хъ когда̀, ни дѣѧ́нїй бж҃е́ственныхъ, ни же́ртвы чи́стыѧ, ни житїѧ̀ непоро́чнагѡ.

~Ꙗ҆́кѡ ка́їнъ и҆ мы̀, дꙋшѐ ѡ҆каѧ́ннаѧ, всѣ́хъ содѣ́телю дѣѧ̑нїѧ сквє́рнаѧ и҆ же́ртвꙋ поро́чнꙋю и҆ непотре́бное житїѐ принесо́хомъ вкꙋ́пѣ: тѣ́мже и҆ ѡ҆сꙋди́хомсѧ.

~Бре́нїе, ꙗ҆́кѡ скꙋде́льникъ, живосозда́въ, вложи́лъ є҆сѝ въ мѧ̀ пло́ть и҆ кѡ́сти, и҆ дыха́нїе и҆ жи́знь: но, ѽ тво́рче мо́й, и҆зба́вителю мо́й и҆ сꙋдїѐ, ка́ющасѧ прїими́ мѧ.

~И҆сповѣ́даю тѝ, сп҃се, грѣхѝ, ꙗ҆̀же содѣ́ѧхъ, и҆ дꙋшѝ и҆ тѣ́ла моегѡ̀ ꙗ҆́звы, ꙗ҆̀же внꙋ́трь ᲂу҆бі́йственнїи по́мыслы разбо́йнически на мѧ̀ возложи́ша.

~А҆́ще и҆ согрѣши́хъ, сп҃се, но вѣ́мъ, ꙗ҆́кѡ чл҃вѣколю́бецъ є҆сѝ, наказꙋ́еши ми́лостивнѡ, и҆ милосе́рдствꙋеши те́плѣ: слезѧ́ща зри́ши, и҆ притека́еши ꙗ҆́кѡже ѻ҆ц҃ъ, призыва́ѧ блꙋ́днаго.

=Сла́ва, трⷪ҇ченъ:= ~Пресꙋ́щнаѧ трⷪ҇це, во є҆ди́ницѣ покланѧ́емаѧ, возьмѝ ѿ менє̀ бре́мѧ тѧ́жкое грѣхо́вное: и҆ ꙗ҆́кѡ бл҃госе́рда, да́ждь мѝ сле́зы ᲂу҆миле́нїѧ.

=Бг҃оро́диченъ:= ~Бцⷣе, наде́ждо и҆ предста́тельство тебѐ пою́щихъ, возьмѝ ѿ менє̀ бре́мѧ тѧ́жкое грѣхо́вное, и҆ ꙗ҆́кѡ влⷣчца чтⷭ҇аѧ, ка́ющасѧ прїими́ мѧ.

=Пѣ́снь в҃.=
{{text_align=center}}

=І҆рмо́съ:= ~Вонмѝ, нб҃о, и҆ возглаго́лю:

~Сшива́ше кѡ́жныѧ ри̑зы грѣ́хъ и҆ мнѣ̀, ѡ҆бнажи́въ мѧ̀ ѿ пе́рвыѧ бг҃отка́нныѧ ѡ҆де́жды.

~Ѡ҆бложе́нъ є҆́смь ѡ҆дѣѧ́нїемъ стꙋда̀, ꙗ҆́коже ли́ствїемъ смоко́внымъ, во ѡ҆бличе́нїе мои́хъ самовла́стныхъ страсте́й.

~Ѡ҆дѣ́ѧхсѧ въ ри́зꙋ сра́мнꙋю и҆ ѡ҆кровавле́ннꙋю стꙋ́днѡ, тече́нїемъ стра́стнагѡ и҆ любосла́стнагѡ житїѧ̀.

~Впадо́хъ въ па́гꙋбꙋ стра́стей и҆ въ веще́ственное тлѣ́нїе, и҆ ѿто́лѣ ны́нѣ вра́гъ мнѣ̀ досажда́етъ.

~Любове́щное и҆ любостѧжа́тельное житїѐ нестѧжа́нїю предпоче́тъ, ны́нѣ, сп҃се, тѧ́жкимъ бре́менемъ ѡ҆бложе́нъ є҆́смь.

=Оу҆=краси́хъ пло́ти и҆стꙋка́нъ пе́стрымъ ѡ҆дѣѧ́нїемъ скве́рныхъ помышле́нїй, и҆ ѡ҆сꙋжда́юсѧ.

~Ѡ҆ внѣ́шнемъ бл҃гоꙋкраше́нїи є҆ди́номъ прилѣ́жнѡ попеко́хсѧ, презрѣ́въ внꙋ́треннюю бг҃оѡбра́знꙋю ски́нїю.

~Погребо́хъ страстьмѝ добро́тꙋ пе́рвагѡ ѡ҆́браза, ю҆́же, сп҃сѐ, ꙗ҆́кѡже нѣ́когда дра́хмꙋ, взыска́въ ѡ҆брѧ́щи.

~Согрѣши́хъ, ꙗ҆́коже блꙋдни́ца вопїю́ ти: є҆ди́нъ согрѣши́хъ тебѣ̀: ꙗ҆́коже мѵ́ро прїимѝ, сп҃се, и҆ моѧ̑ сле́зы.

~Млⷭ҇тивъ бꙋ́ди, ꙗ҆́коже мыта́рь вопїю́ ти, сп҃се: млⷭ҇тивъ бꙋ̀ди мѝ: никто́же бо ѿ сꙋ́щихъ и҆з̾ а҆да́ма, ꙗ҆́коже а҆́зъ, согрѣшѝ тебѣ̀.

=Сла́ва, трⷪ҇ченъ:= ~Є҆ди́наго тѧ̀ въ трїе́хъ ли́цахъ, бг҃а всѣ́хъ пою̀, ѻ҆ц҃а̀, и҆ сн҃а, и҆ дх҃а ст҃а́го.

=Бг҃оро́диченъ:= ~Пречⷭ҇таѧ бцⷣе дв҃о, є҆ди́на всепѣ́таѧ, молѝ прилѣ́жнѡ, сп҃сти́сѧ на́мъ.

=Пѣ́снь г҃.=
{{text_align=center}}

=І҆рмо́съ: Оу҆=твердѝ, гдⷭ҇и, на ка́мени за́повѣдей твои́хъ подви́гшеесѧ се́рдце моѐ, ꙗ҆́кѡ є҆ди́нъ ст҃ъ є҆сѝ и҆ гдⷭ҇ь.

~И҆сто́чникъ жи́зни стѧжа́хъ тебѐ, сме́рти низложи́телѧ, и҆ вопїю́ ти ѿ се́рдца моегѡ̀ пре́жде конца̀: согрѣши́хъ, млⷭ҇тивъ бꙋ́ди и҆ сп҃си́ мѧ.

~Согрѣши́хъ, гдⷭ҇и, согрѣши́хъ тебѣ̀, млⷭ҇тивъ бꙋ́ди мѝ: нѣ́сть бо и҆́же согрѣшѝ въ человѣ́цѣхъ, є҆гѡ́же не превзыдо́хъ прегрѣше́ньми.

~При нѡ́и блꙋ́дствовавшымъ подража́хъ, сп҃се, ѻ҆́нѣхъ наслѣ́дствовавъ ѡ҆сꙋжде́нїе, въ пото́пѣ погрꙋже́нїѧ.

~Ха́мꙋ ѻ҆́номꙋ ѻ҆тцеꙋбі́йцѣ подража́вши, дꙋшѐ, не покры́ла є҆сѝ сра́ма бли́жнѧгѡ, вспѧ́ть лице́мъ ѡ҆брати́вшисѧ.

~Запале́нїѧ грѣхо́внагѡ, ꙗ҆́коже лѡ́тъ, бѣ́гай, дꙋшѐ моѧ̀: бѣ́гай содо́мы и҆ гомо́рры: бѣ́гай пла́мене всѧ́кагѡ безслове́снагѡ жела́нїѧ.

~Поми́лꙋй, гдⷭ҇и, поми́лꙋй мѧ̀, вопїю́ ти, є҆гда̀ прїи́деши со а҆́гг҃лы твои́ми, возда́ти всѣ̑мъ по достоѧ́нїю дѣѧ́нїй.

=Сла́ва, трⷪ҇ченъ:= ~Трⷪ҇це про́стаѧ, несозда́ннаѧ, безнача́льное є҆стество̀, въ трⷪ҇цѣ ѵ҆поста́сей воспѣва́емое, сп҃си́ ны, вѣ́рою покланѧ́ющыѧсѧ держа́вѣ твое́й.

=Бг҃оро́диченъ:= ~Ѿ ѻ҆ц҃а̀ безлѣ́тна сн҃а, неискꙋсомꙋ́жнѡ въ лѣ́то родила̀ є҆сѝ, бг҃ороди́тельнице, стра́нное чꙋ́до, пребы́вши дв҃а млеко́мъ пита́ющи.

=Пѣ́снь д҃.=
{{text_align=center}}

=І҆рмо́съ: Оу҆=слы́ша прⷪ҇ро́къ:

~Бдѝ, ѽ дꙋшѐ моѧ̀! Подвиза́йсѧ ꙗ҆́коже дре́вле вели́кїй въ патрїа́рсѣхъ, да стѧ́жеши дѣѧ́нїе съ вѣ́дѣнїемъ, да бꙋ́деши ᲂу҆́мъ зрѧ́й бг҃а, и҆ дости́гнеши непристꙋ́пнагѡ мра́ка въ видѣ́нїи, и҆ бꙋ́деши вели́кїй кꙋпе́цъ.

~Двана́десѧть патрїа́рхѡвъ породи́въ, вели́кїй въ патрїа́рсѣхъ та́инственнѡ ᲂу҆твердѝ тебѣ̀, дꙋшѐ моѧ̀, лѣ́ствицꙋ дѣ́ѧтельнагѡ восхожде́нїѧ: дѣ́ти ꙗ҆́кѡ степє́ни, шє́ствїѧ ꙗ҆́кѡ восхождє́нїѧ, премꙋ́дреннѡ подложи́въ.

~И҆са́ѵꙋ возненави́дѣнномꙋ ревнꙋ́ющи, дꙋшѐ ѡ҆каѧ́ннаѧ, ѿдала̀ є҆сѝ запина́телю твоемꙋ̀ пе́рвыѧ добро́ты пе́рвенство, и҆ ѻ҆те́ческїѧ мл҃твы ѿпа́ла є҆сѝ, и҆ два́жды поползнꙋ́ласѧ є҆сѝ, дѣѧ́нїемъ и҆ вѣ́дѣнїемъ: тѣ́мже ны́нѣ пока́йсѧ.

~Є҆дѡ́мъ и҆са́ѵъ нарече́сѧ, кра́йнѧгѡ ра́ди женонеи́стовнагѡ смѣше́нїѧ: невоздержа́нїемъ бо при́снѡ разжига́емь и҆ сластьмѝ ѡ҆сквернѧ́емь, є҆дѡ́мъ и҆менова́сѧ, є҆́же глаго́летсѧ разжже́нїе дꙋшѝ любогрѣхо́вныѧ.

~І҆́ѡва на гно́ищи ѡ҆правда́на слы́шавши, ѽ дꙋшѐ моѧ̀, тогѡ̀ мꙋ́жествꙋ не поревнова́ла є҆сѝ, крѣ́пости и҆зволе́нїѧ не и҆мѣ́ла є҆сѝ во всѣ́хъ, ꙗ҆̀же позна́ла є҆сѝ, ꙗ҆́же вѣ́си, и҆ и҆́миже и҆скꙋси́ласѧ є҆сѝ, но ꙗ҆ви́ласѧ є҆сѝ не и҆мꙋ́щи терпѣ́нїѧ.

~Пре́жде на престо́лѣ, ны́нѣ на́гъ на гно́ищи гно́енъ: мно́гїй въ ча́дѣхъ и҆ сла́вный, внеза́пꙋ безча́денъ и҆ бездо́мокъ гно́ище бо пала́тꙋ и҆ стрꙋ́пы би́серїе вмѣнѧ́ше.

=Сла́ва, трⷪ҇ченъ:= ~Нераздѣ́льное сꙋщество́мъ, несли́тное ли̑цы бг҃осло́влю тѧ̀, трⷪ҇ческое є҆ди́но бж҃ество̀, ꙗ҆́кѡ є҆диноца́рственное и҆ сопрⷭ҇то́льное: вопїю́ ти пѣ́снь вели́кꙋю, въ вы́шнихъ трикра́тнѡ пѣсносло́вимꙋю.

=Бг҃оро́диченъ:= ~И҆ ражда́еши и҆ дѣ́вствꙋеши, и҆ пребыва́еши во ѻ҆бои́хъ є҆стество́мъ дв҃а: рожде́йсѧ ѡ҆бновлѧ́етъ зако́ны є҆стества̀, ᲂу҆тро́ба же ражда́етъ неискꙋсомꙋ́жнаѧ. и҆дѣ́же хо́щетъ бг҃ъ, побѣжда́етсѧ є҆стества̀ чи́нъ: твори́тъ бо, є҆ли́ка хо́щетъ.

=Пѣ́снь є҃.=
{{text_align=center}}

=І҆рмо́съ:= ~Ѿ но́щи ᲂу҆́тренююща:

~Ѡ҆ мѡѷсе́овѣ ковче́жцѣ слы́шала є҆сѝ, дꙋшѐ, носи́мѣмъ вода́ми, волна́ми рѣ́чными, ꙗ҆́кѡ въ черто́зѣ дре́вле ᲂу҆бѣжа́вшемъ ѿ го́рькагѡ ловле́нїѧ совѣ́та фараѡні́тска.

~А҆́ще слы́шала є҆сѝ, дꙋшѐ ѡ҆каѧ́ннаѧ, ѡ҆ ба́бахъ ᲂу҆бива́вшихъ нѣ́когда безвозра́стное мꙋ́жеское, цѣломꙋ́дрїѧ дѣѧ́нїе: ны́нѣ, ꙗ҆́кѡ вели́кїй мѡѷсе́й, ссѝ премꙋ́дрость.

~Ꙗ҆́коже мѡѷсе́й вели́кїй, є҆гѵ́петскїй ᲂу҆́мъ порази́вши, не ᲂу҆би́ла є҆сѝ, дꙋшѐ ѡ҆каѧ́ннаѧ: и҆ ка́кѡ всели́шисѧ, глаго́ли, въ пꙋсты́ню страсте́й покаѧ́нїемъ;

~Въ пꙋсты́ню всели́сѧ вели́кїй мѡѷсе́й: грѧдѝ ᲂу҆́бо, дꙋшѐ, подража́й тогѡ̀ житїю̀, да и҆ бг҃оѧвле́нїе въ кꙋпинѣ̀ ви́дѣти сподо́бишисѧ.

~Мѡѷсе́овъ же́злъ, ᲂу҆дарѧ́ющь мо́ре и҆ ѡ҆гꙋстѣва́ющь глꙋбинꙋ̀, воѡбража́й, дꙋшѐ, во ѡ҆́бразъ крⷭ҇та̀ бж҃е́ственнагѡ: и҆́мже мо́жеши и҆ ты̀ вели̑каѧ соверши́ти.

~А҆арѡ́нъ приноша́ше бг҃ꙋ ѻ҆́гнь непоро́чный, неле́стный: но ѻ҆фні̀ и҆ фїнее́съ, ꙗ҆́кѡже ты̀, дꙋшѐ, принесо́ша чꙋжде́е бг҃ꙋ, ѡ҆скверне́нное житїѐ.

=Сла́ва, трⷪ҇ченъ:= ~Тѧ̀, трⷪ҇це, сла́вимъ, є҆ди́наго бг҃а: ст҃ъ, ст҃ъ, ст҃ъ є҆сѝ, ѻ҆́ч҃е, сн҃е и҆ дш҃е, про́стое сꙋщество̀, є҆ди́нице при́снѡ покланѧ́емаѧ.

=Бг҃оро́диченъ:= ~И҆з̾ тебє̀ ѡ҆блече́сѧ въ моѐ смѣше́нїе, нетлѣ́ннаѧ безмꙋ́жнаѧ мт҃и дв҃о, бг҃ъ созда́вый вѣ́ки, и҆ соединѝ со собо́ю человѣ́ческое є҆стество̀.

=Пѣ́снь ѕ҃.=
{{text_align=center}}

=І҆рмо́съ:= ~Возопи́хъ всѣ́мъ се́рдцемъ мои́мъ:

~Во́лны прегрѣше́нїй мои́хъ, сп҃се, ꙗ҆́кѡ въ мо́ри чермнѣ́мъ возвра́щшѧсѧ, покры́ша мѧ̀ внеза́пꙋ, ꙗ҆́кѡже нѣ́когда є҆гѵ́птѧны и҆ трїста́ты.

~Неразꙋ́мное произволе́нїе стѧжа́ла є҆сѝ, дꙋшѐ, ꙗ҆́кѡже пре́жде і҆и҃ль: бж҃е́ственнѣй бо ма́ннѣ несмы́сленнѡ предпочла̀ є҆сѝ любосла́стное страсте́й ѡ҆б̾ѧде́нїе.

~Кла́дѧзи ханане́йскихъ мы́слей предпочла̀ є҆сѝ, дꙋшѐ, жи́лѣ ка́мене, и҆з̾ негѡ́же ꙗ҆́кѡ ча́ша премꙋ́дрости и҆злива́етъ то́ки бг҃осло́вїѧ.

~Свина̑ѧ мѧса̀ и҆ котлы̀, и҆ є҆гѵ́петскꙋю пи́щꙋ предпочла̀ є҆сѝ нбⷭ҇нѣй, дꙋшѐ моѧ̀, ꙗ҆́коже дре́вле неразꙋ́мнїи лю́дїе въ пꙋсты́ни.

~Є҆гда̀ ᲂу҆да́ри мѡѷсе́й ра́бъ тво́й жезло́мъ ка́мень, ѡ҆бра́знѡ животвори̑ваѧ ре́бра твоѧ̑, сп҃се, проѡбразова́ше, и҆з̾ ни́хже всѝ питїѐ жи́зни почерпа́емъ.

~И҆спыта́й, дꙋшѐ, и҆ смотрѧ́й, ꙗ҆́коже і҆исꙋ́съ наѵи́нъ, ѡ҆бѣтова́нїѧ зе́млю, какова̀ є҆́сть, и҆ всели́сѧ въ ню̀ бл҃гозако́нїемъ.

=Сла́ва, трⷪ҇ченъ:= ~Трⷪ҇ца є҆́смь про́ста, нераздѣ́льна, раздѣ́льна ли́чнѣ, и҆ є҆ди́ница є҆́смь є҆стество́мъ соедине́на, ѻ҆ц҃ъ глаго́летъ, и҆ сн҃ъ, и҆ бж҃е́ственный дх҃ъ.

=Бг҃оро́диченъ: Оу҆=тро́ба твоѧ̀ бг҃а на́мъ родѝ, воѡбраже́на по на́мъ: є҆го́же ꙗ҆́кѡ созда́телѧ всѣ́хъ молѝ, бцⷣе, да мл҃твами твои́ми ѡ҆правди́мсѧ.

=Конда́къ:=
{{text_align=center}}

=^Д=ꙋшѐ моѧ̀, дꙋшѐ моѧ̀, воста́ни, что̀ спи́ши; коне́цъ приближа́етсѧ, и҆ и҆́маши смꙋти́тисѧ. воспрѧнѝ ᲂу҆́бо, да пощади́тъ тѧ̀ хрⷭ҇то́съ бг҃ъ, вездѣ̀ сы́й и҆ всѧ̑ и҆сполнѧ́ѧй.

=Пѣ́снь з҃.=
{{text_align=center}}

=І҆рмо́съ:= ~Согрѣши́хомъ, беззако́нновахомъ:

~Кївѡ́тъ внегда̀ ноша́шесѧ на колесни́цѣ, ѻ҆за̀ ѻ҆́ный, є҆гда̀, совра́щшꙋсѧ тельцꙋ̀, то́чїю коснꙋ́сѧ, и҆скꙋше́нъ бы́сть бж҃їимъ гнѣ́вомъ: но тогѡ̀ дерзнове́нїѧ ᲂу҆бѣжа́вши, дꙋшѐ, почита́й бж҃е́ствєннаѧ до́брѣ.

~Слы́шала є҆сѝ ѡ҆ а҆вессалѡ́мѣ, ка́кѡ на є҆стество̀ воста̀: позна́ла є҆сѝ тогѡ̀ сквє́рнаѧ дѣѧ̑нїѧ, и҆́миже ѡ҆сквернѝ ло́же дв҃да ѻ҆тца̀. но ты̀ подража́ла є҆сѝ тогѡ̀ стра̑стнымъ и҆ любосла̑стнымъ стремле́нїємъ.

~Покори́ла є҆сѝ непоработи́мое твоѐ досто́инство тѣ́лꙋ твоемꙋ̀: и҆но́го бо а҆хїтофе́ла ѡ҆брѣ́тши врага̀, дꙋшѐ, послꙋ́шала є҆сѝ тогѡ̀ совѣ́тѡвъ: но сїѧ̑ разсы́па са́мъ хрⷭ҇то́съ, да ты̀ всѧ́кѡ сп҃се́шисѧ.

~Соломѡ́нъ чꙋ́дный и҆ бл҃года́ти премꙋ́дрости и҆спо́лненный, се́й лꙋка́вое нѣ́когда пред̾ бг҃омъ сотвори́въ, ѿстꙋпѝ ѿ негѡ̀: є҆мꙋ́же ты̀, дꙋшѐ, проклѧ́тымъ твои́мъ житїе́мъ ᲂу҆подо́биласѧ є҆сѝ.

~Сластьмѝ страсте́й свои́хъ влеко́мь ѡ҆сквернѧ́шесѧ: ᲂу҆вы̀ мнѣ̀, рачи́тель премꙋ́дрости рачи́тель блꙋ́дныхъ же́нъ ꙗ҆ви́сѧ, и҆ чꙋ́ждь ѿ бг҃а: є҆мꙋ́же ты̀ подража́ла є҆сѝ ᲂу҆мо́мъ, ѽ дꙋшѐ, сладостра́стьми стꙋ́дными.

~Ровоа́мꙋ поревнова́ла є҆сѝ, дꙋшѐ, не послꙋ́шавшемꙋ совѣ́та ѻ҆́тча, кꙋ́пнѡ же и҆ ѕлѣ́йшемꙋ рабꙋ̀ і҆еровоа́мꙋ, пре́жнемꙋ ѿстꙋ́пникꙋ. но бѣ́гай подража́нїѧ, и҆ зовѝ бг҃ꙋ: согрѣши́хъ, ᲂу҆ще́дри мѧ̀.

=Сла́ва, трⷪ҇ченъ:= ~Трⷪ҇це про́стаѧ, нераздѣ́льнаѧ, є҆диносꙋ́щнаѧ, є҆ди́ница ст҃а́ѧ, свѣ́тове и҆ свѣ́тъ, и҆ ст҃а трѝ и҆ є҆ди́но ст҃о, пое́тсѧ бг҃ъ трⷪ҇ца. но ты̀, дꙋшѐ, воспо́й, просла́ви жи́знь и҆ жи̑зни, всѣ́хъ бг҃а.

=Бг҃оро́диченъ:= ~Воспѣва́емъ тѧ̀, бл҃гослови́мъ тѧ̀, покланѧ́емсѧ тѝ, бг҃ороди́тельнице, ꙗ҆́кѡ є҆ди́наго ѿ нераздѣ́льныѧ трⷪ҇цы породила̀ є҆сѝ сн҃а и҆ бг҃а, и҆ ѿве́рзла є҆сѝ на́мъ сꙋ́щымъ на землѝ нбⷭ҇наѧ.

=Пѣ́снь и҃.=
{{text_align=center}}

=І҆рмо́съ:= ~Є҆го́же вѡ́инства:

~Ты̀, дꙋшѐ, ѻ҆зі́и поревнова́вши, сегѡ̀ прокаже́нїе въ себѣ̀ стѧжа́ла є҆сѝ сꙋгꙋ́бѡ: безмѣ̑стнаѧ бо мы́слиши, беззакѡ́ннаѧ же дѣ́еши. ѡ҆ста́ви ꙗ҆̀же и҆́маши, и҆ притецы̀ къ покаѧ́нїю.

~Ѡ҆ нїнеѵі́тѧнѣхъ, дꙋшѐ, слы́шала є҆сѝ, ка́ющихсѧ бг҃ꙋ во вре́тищи и҆ пе́пелѣ: си̑мъ не подража́ла є҆сѝ, но ꙗ҆ви́ласѧ є҆сѝ ѕлѣ́йши всѣ́хъ, пре́жде зако́на и҆ по зако́нѣ прегрѣши́вшихъ.

~Слы́шала є҆сѝ ѡ҆ і҆еремі́и, дꙋшѐ, въ ро́вѣ ти́ннѣмъ ѡ҆ гра́дѣ сїѡ́нѣ рыда́ньми вопїю́щемъ и҆ сле́зъ и҆́щꙋщемъ: подража́й сегѡ̀ плаче́вномꙋ житїю̀, и҆ сп҃се́шисѧ.

~І҆ѡ́на въ ѳарсі́съ ѿбѣжѐ, проразꙋмѣ́въ ѡ҆браще́нїе нїнеѵі́тѧнъ, разꙋмѣ́ бо ꙗ҆́кѡ прⷪ҇ро́къ бж҃їе бл҃госе́рдїе: тѣ́мже ревнова́ше прⷪ҇ро́чествꙋ не солга́тисѧ.

~Ѡ҆ данїи́лѣ въ ро́вѣ слы́шала є҆сѝ, ѽ дꙋшѐ, ка́кѡ заградѝ ᲂу҆ста̀ ѕвѣре́й: ᲂу҆вѣ́дѣла є҆сѝ, ка́кѡ ѻ҆́троцы со а҆за́рїею погаси́ша вѣ́рою пла́мень пе́щи горѧ́щїй.

~Ѿ ве́тхагѡ завѣ́та всѧ̑ приведо́хъ тѝ, дꙋшѐ, къ подо́бїю: подража́й бг҃олюби̑вымъ дѣѧ̑нїємъ првⷣныхъ, и҆збѣ́гни же па́ки грѣхѡ́въ лꙋка́выхъ.

=Сла́ва, трⷪ҇ченъ:= ~Безнача́льне ѻ҆́ч҃е, сн҃е собезнача́льне, ᲂу҆тѣ́шителю бл҃гі́й, дш҃е пра́вый: сло́ва бж҃їѧ роди́телю, ѻ҆ц҃а̀ безнача́льна сло́ве, дш҃е живы́й и҆ зи́ждѧй, трⷪ҇це є҆ди́нице, поми́лꙋй мѧ̀.

=Бг҃оро́диченъ:= ~Внꙋ́трь во чре́вѣ твое́мъ, пречтⷭ҇аѧ, мы́сленнаѧ порфѵ́ро є҆мманꙋ́илева, ꙗ҆́кѡ ѿ ѡ҆багре́нїѧ червлени́цы, пло́ть соистка́сѧ: сегѡ̀ ра́ди тѧ̀ бцⷣꙋ вои́стиннꙋ почита́емъ.

=Пѣ́снь ѳ҃.=
{{text_align=center}}

=І҆рмо́съ:= ~Безсѣ́меннагѡ зача́тїѧ:

~Хрⷭ҇то́съ и҆скꙋша́емь быва́ше, дїа́волъ и҆скꙋша́ше, показꙋ́ѧ ка́менїе, да хлѣ́би бꙋ́дꙋтъ: на го́рꙋ возведѐ ви́дѣти всѧ̑ ца̑рствїѧ мі́ра во мгнове́нїи. бо́йсѧ, ѽ дꙋшѐ, ловле́нїѧ, трезви́сѧ, моли́сѧ на всѧ́кїй ча́съ бг҃ꙋ.

~Го́рлица пꙋстынолю́бнаѧ возгласѝ, гла́съ вопїю́щагѡ, хрⷭ҇то́въ свѣти́льникъ, проповѣ́дꙋѧй покаѧ́нїе: но и҆́рѡдъ беззако́ннова со и҆рѡдїа́дою. блюдѝ, дꙋшѐ моѧ̀, да не ᲂу҆вѧ́знеши въ сѣ̑ти беззако́нныхъ, но ѡ҆блобыза́й покаѧ́нїе.

~Въ пꙋсты́ню всели́сѧ прⷣте́ча бл҃года́ти, и҆ і҆ꙋде́а всѧ̀ и҆ самарі́а слы́шавше и҆дѧ́хꙋ и҆ и҆сповѣ́дахꙋ грѣхѝ своѧ̑, креща́ющесѧ ᲂу҆се́рднѡ: и҆̀мже ты̀ не подража́ла є҆сѝ, дꙋшѐ.

~Бра́къ ᲂу҆́бѡ че́стенъ, и҆ ло́же нескве́рно: ѻ҆боѧ́ бо хрⷭ҇то́съ пре́жде бл҃гословѝ, пло́тїю ꙗ҆ды́й, и҆ въ ка́нѣ на бра́цѣ во́дꙋ вїно̀ соверша́ѧ, и҆ показꙋ́ѧ пе́рвое чꙋ́до: да ты̀ и҆змѣни́шисѧ, ѽ дꙋшѐ.

~Разсла́бленнаго стѧгнꙋ̀ хрⷭ҇то́съ, ѻ҆́дръ взе́мша: и҆ ю҆́ношꙋ ᲂу҆ме́рша воздви́же, вдови́че рожде́нїе, и҆ со́тнича ѻ҆́трока: и҆ самарѧны́ни ꙗ҆вле́йсѧ, въ дꙋ́сѣ слꙋ́жбꙋ тебѣ̀, дꙋшѐ, предживописа̀.

~Кровоточи́вꙋю и҆сцѣлѝ прикоснове́нїемъ кра́ѧ ри́зна гдⷭ҇ь: прокажє́нныѧ ѡ҆чи́сти: слѣпы̑ѧ и҆ хромы̑ѧ просвѣти́въ, и҆спра́ви: глꙋхі̑ѧ же и҆ нѣмы̑ѧ и҆ нича́щꙋю ни́зꙋ и҆сцѣлѝ сло́вомъ: да ты̀ сп҃се́шисѧ, ѡ҆каѧ́ннаѧ дꙋшѐ.

=Сла́ва, трⷪ҇ченъ:= Ѻ҆ц҃а̀ просла́вимъ, сн҃а превознесе́мъ, бж҃е́ственномꙋ дх҃ꙋ вѣ́рнѡ поклони́мсѧ, трⷪ҇цѣ нераздѣ́льнѣй, є҆ди́ницѣ по сꙋществꙋ̀, ꙗ҆́кѡ свѣ́тꙋ и҆ свѣ́тѡмъ, и҆ жи́зни и҆ жи́знемъ, животворѧ́щей и҆ просвѣща́ющей концы̀.

=Бг҃оро́диченъ:= ~Гра́дъ тво́й сохранѧ́й, бг҃ороди́тельнице пречⷭ҇таѧ: въ тебѣ́ бо се́й вѣ́рнѡ ца́рствꙋѧ, въ тебѣ̀ и҆ ᲂу҆твержда́етсѧ, и҆ тобо́ю побѣжда́ѧ, побѣжда́етъ всѧ́кое и҆скꙋше́нїе, и҆ плѣнѧ́етъ сꙋпоста́ты, и҆ ᲂу҆строѧ́етъ владѡ́мыѧ.

=А҆ндре́ю:= ~А҆ндре́е честны́й и҆ ѻ҆́тче требл҃же́ннѣйшїй, па́стырю кри́тскїй, не преста́й молѧ́сѧ ѡ҆ воспѣва́ющихъ тѧ̀, да и҆зба́вимсѧ всѝ ѿ гнѣ́ва и҆ ско́рби и҆ тлѣ́нїѧ, и҆ свободи́мсѧ ѿ прегрѣше́нїй, чтꙋ́щїи твою̀ па́мѧть вѣ́рнѡ.

=Та́же пое́мъ ѻ҆́ба ли̑ка і҆рмо́съ:= ~Безсѣ́меннагѡ зача́тїѧ:

=И҆ про́чее послѣ́дованїе повече́рїѧ.=
{{text_align=center}}

![Image34](Pictures/1000000000000155000000A6F8689446B534AB7F.png)

![Image35](Pictures/100000000000036D0000008B9C0074D92569FA4E.png)

=Въ сре́дꙋ пе́рвыѧ седми́цы на ᲂу҆́трени.=
{{text_align=center}}

=По а҃-мъ стїхосло́вїи сѣда́ленъ ѻ҆смогла́сника.=
{{text_align=center}}

=По в҃-мъ же стїхосло́вїи сѣда́ленъ, гла́съ в҃.=
{{text_align=center}}

=Подо́бенъ:= ~Бл҃гоѡбра́зный і҆ѡ́сифъ:
{{text_align=center}}

~Страстьмѝ твои́ми всѣ̑мъ безстра́стїе даѧ́й, чл҃вѣколю́бче, стра̑сти пло́ти моеѧ̀ ᲂу҆мертви́въ твои́мъ крⷭ҇то́мъ, бж҃е́ственнꙋю стрⷭ҇ть сподо́би мѧ̀ ви́дѣти, посто́мъ бл҃гоꙋгожда́юща сла́вѣ твое́й, да прїимꙋ̀ бога́тнѡ ве́лїю млⷭ҇ть.

=Сла́ва, то́йже.=
{{text_align=center}}

=И҆ ны́нѣ, крⷭ҇тобг҃оро́диченъ, гла́съ то́йже.=
{{text_align=center}}

=Подо́бенъ:= ~Милосе́рдїѧ сꙋ́щи:
{{text_align=center}}

~Дв҃а и҆ мт҃и твоѧ̀, хрⷭ҇тѐ, на дре́вѣ зрѧ́щи тѧ̀ ме́ртва просте́рта, пла́чꙋщи го́рькѡ, глаго́лаше: сн҃е мо́й, что̀ є҆́сть стра́шное сїѐ та́инство; всѣ̑мъ да́рꙋѧй жи́знь вѣ́чнꙋю, ка́кѡ во́лею на крⷭ҇тѣ̀ ᲂу҆мира́еши сме́ртїю поноси́тельною;

=По г҃-мъ стїхосло́вїи сѣда́ленъ, гла́съ в҃.=
{{text_align=center}}

=Подо́бенъ:= ~Животворѧ́щїй крⷭ҇тъ:
{{text_align=center}}

~Свѣтотво́рное вре́мѧ воздержа́нїѧ, є҆́же ны́нѣ ѡ҆ст҃и́лъ є҆сѝ и҆ дарова́лъ є҆сѝ на́мъ, гдⷭ҇и, ты̀ сподо́би на́мъ всѣ̑мъ во ᲂу҆миле́нїи чи́стѣ прейтѝ, ми́рствꙋющимъ, си́лою крⷭ҇та̀, є҆ди́не чл҃вѣколю́бче.

=Сла́ва, то́йже.=
{{text_align=center}}

=И҆ ны́нѣ, крⷭ҇тобг҃оро́диченъ, гла́съ то́йже:=
{{text_align=center}}

=Подо́бенъ:= ~Милосе́рдїѧ сꙋ́щи:
{{text_align=center}}

~Чтⷭ҇ны́мъ крⷭ҇то́мъ сн҃а твоегѡ̀ сохранѧ́еми, влⷣчце чтⷭ҇аѧ бцⷣе, всѧ́кое нападе́нїе бори́телѧ всѝ ле́гцѣ ѿража́емъ. тѣ́мже тѧ̀ по до́лгꙋ ᲂу҆бл҃жа́емъ, ꙗ҆́кѡ мт҃рь свѣ́та и҆ є҆ди́нꙋ наде́ждꙋ дꙋ́шъ на́шихъ.

=Та́же чте́нїе въ лаѵсаі́цѣ.=
{{text_align=center}}

=Ѱало́мъ н҃.= =Канѡ́нъ въ мине́и. И҆ трипѣ́снецъ, гла́съ в҃.=
{{text_align=center}}

=Пѣ́снь г҃.=
{{text_align=center}}

=І҆рмо́съ:= ~Процвѣла̀ є҆́сть пꙋсты́нѧ:

~Распне́мъ ᲂу҆́ды воздержа́нїемъ, трезви́мсѧ въ мл҃твахъ, ꙗ҆́коже пи́сано є҆́сть, и҆ жи́тельствꙋимъ по слѣ́дꙋ пострада́вшагѡ и҆ стра̑сти ᲂу҆мертви́вшагѡ.

~И҆зве́ргше го́рькїй грѣ́хъ, потщи́мсѧ ᲂу҆годи́ти же́лчь во́лею вкꙋси́вшемꙋ хрⷭ҇тꙋ̀, крⷭ҇то́мъ низложи́вшемꙋ ѕлонача́льника.

~Ѡ҆бы́чай взе́мъ, грѣ́хъ влече́тъ мѧ̀ во всеконе́чнꙋю па́гꙋбꙋ: но ты́ мѧ ѿ сеѧ̀ и҆зба́ви крⷭ҇то́мъ твои́мъ, ще́дре многомлⷭ҇тиве.

=Бг҃оро́диченъ:= ~Влады́чествꙋющаѧ всѣ́ми тва́рьми влⷣчце, ꙗ҆́кѡ влⷣкꙋ ро́ждшаѧ, свободѝ мѧ̀ ѿ ра́бства льсти́вомꙋ и҆ є҆ди́номꙋ бори́телю.

=И҆́ный, гла́съ то́йже.=
{{text_align=center}}

=І҆рмо́съ: Оу҆=твердѝ на́съ:

~Дре́во крⷭ҇тное произрастѝ мі́рꙋ воздержа́нїе, є҆́же любо́вїю ѡ҆блобыза́вше, наслади́мсѧ всепло́дїѧ бж҃е́ственныхъ за́повѣдей хрⷭ҇то́выхъ.

~Воздержа́нїе страсте́й и҆ ны́нѣ носѧ́ще, пло́ть распне́мъ гдⷭ҇еви, и҆ ме́ртво тоѧ̀ мꙋдрова́нїе пока́жемъ всѝ бж҃е́ственною жи́знїю.

=Сла́ва, трⷪ҇ченъ:= ~Трѝ лица̑ є҆ди́нагѡ зра́ка сла́влю, ѻ҆ц҃а̀, сн҃а и҆ дх҃а, є҆ди́нꙋ держа́вꙋ бж҃ества̀, црⷭ҇тво всѣ́хъ и҆ свѣ́тлость.

=Бг҃оро́диченъ:= ~Ржⷭ҇тво̀ твоѐ, чтⷭ҇аѧ, стра́шно бы́сть: бг҃ъ бо є҆́сть вочл҃вѣ́чивыйсѧ, безнача́льнѡ ѿ ѻ҆ц҃а̀ рожде́нный и҆ и҆з̾ тебє̀ въ послѣ̑днѧѧ без̾ мꙋ́жа роди́выйсѧ.

=Сла́ва тебѣ̀, бж҃е на́шъ, сла́ва тебѣ̀.=

~Воспѣва́ю распѧ́тїе и҆ прободе́нїе бж҃е́ственныхъ ре́бръ твои́хъ, хрⷭ҇тѐ, и҆з̾ ни́хже питїѐ безсме́ртное че́рплю всегда̀, и҆ ѡ҆сщ҃а́юсѧ.

=І҆рмо́съ: Оу҆=твердѝ на́съ въ тебѣ̀, гдⷭ҇и, дре́вомъ ᲂу҆мерщви́вый грѣ́хъ, и҆ стра́хъ тво́й всадѝ въ сердца̀ на́съ воспѣва́ющихъ тѧ̀.

=Пѣ́снь и҃.=
{{text_align=center}}

=І҆рмо́съ:= ~Пе́щь ѻ҆́гненнаѧ въ вавѷлѡ́нѣ нѣ́когда:

~Пе́щь страсте́й распалѧ́етъ дꙋ́шꙋ мою̀: но росо́ю млⷭ҇ти твоеѧ̀ сїю̀ ᲂу҆вѧдѝ, бл҃годѣ́телю, и҆сточи́вый то́ки безстра́стїѧ и҆з̾ нетлѣ́нныхъ твои́хъ ре́бръ, распина́емь мно́гагѡ ра́ди снисхожде́нїѧ.

~Па́дшыѧ въ ѕло́бꙋ воздви́глъ є҆си́ ны твои́мъ на крⷭ҇тѣ̀ вознесе́нїемъ, хрⷭ҇тѐ: тѣ́мже попо́лзшасѧ въ про́пасть грѣха̀ возведѝ мѧ, и҆ ᲂу҆тверди́ на ка́мени сп҃се́нїѧ, ꙗ҆́кѡ да сла́влю держа́вꙋ твою̀.

~Копїе́мъ твои́мъ, хрⷭ҇тѐ, ѡ҆чи́стивъ страсте́й гное́нїе ѿ се́рдца моегѡ̀, всего́ мѧ и҆сцѣлѝ,є҆го́же ѕмі́й ᲂу҆ѧзвѝ зꙋбы̀ ꙗ҆дови́тыми, и҆ да́ждь мѝ непоколеби́мѡ по бж҃е́ствєннымъ стезѧ́мъ ходи́ти.

=Бг҃оро́диченъ:= ~Тебѐ свѣ́тлꙋю свѣщꙋ̀, и҆ свѣ́щникъ, въ не́йже ѻ҆́гнь бж҃ества̀ все́льсѧ, просвѣтѝ ѡ҆держи̑мыѧ нощеѡбра́знымъ тлѣ́нїемъ, чти́мъ всѝ, нескве́рнаѧ, бл҃гословѧ́ще, бл҃гослове́ннаѧ, ржⷭ҇тво̀ твоѐ.

=И҆́ный.=
{{text_align=center}}

=І҆рмо́съ:= ~Въ кꙋпинѣ̀ на сїна́йстѣй горѣ̀:

~Посредѣ̀ разбѡ́йникъ распѧ́таго на дре́вѣ, и҆ копїе́мъ прободе́ннаго въ животѡ́чнаѧ рє́бра, по́йте, бл҃гослови́те и҆ превозноси́те во всѧ̑ вѣ́ки.

~Сꙋдѧ́й все́й землѝ, сꙋди́лищꙋ предста́лъ є҆сѝ, заꙋше́нъ бы́лъ є҆сѝ и҆ порꙋ́ганъ, на крⷭ҇тѣ̀ повѣ́шенъ бы́лъ є҆сѝ, и҆зводѧ мѧ ѿ тлѣ́нїѧ дре́внѧгѡ грѣха̀ во всѧ̑ вѣ́ки.

=Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.=

=Трⷪ҇ченъ:= ~Бж҃ество̀ є҆ди́но, трⷪ҇це, нераздѣ́льное є҆стество̀мъ, раздѣ́льное же ли̑цы, нерꙋши́маѧ держа́во, ѻ҆́ч҃е, сн҃е и҆ дш҃е, тебѐ пѣсносло́вимъ во всѧ̑ вѣ́ки.

=Бг҃оро́диченъ:= ~Бг҃ороди́тельнице чтⷭ҇аѧ, нбⷭ҇наѧ врата̀, сп҃си́тельнаѧ две́рь, прїими моле́нїе всѣ́хъ хрⷭ҇тїа́нъ, ᲂу҆бл҃жа́ющихъ тѧ̀ во всѧ̑ вѣ́ки.

=Сла́ва тебѣ̀, бж҃е на́шъ, сла́ва тебѣ̀.=

~Крⷭ҇те хрⷭ҇то́въ, разбо́йника наста́вивый къ вѣ́рѣ и҆ менѐ къ ре́вностномꙋ прохожде́нїю поста̀, сподо́би дости́гнꙋти поклоне́нїѧ тебѣ̀ и҆ ѡ҆животвори́тисѧ.

=Хва́лимъ, бл҃гослови́мъ, покланѧ́емсѧ гдⷭ҇еви, пою́ще и҆ превозносѧ́ще во всѧ̑ вѣ́ки.=

=І҆рмо́съ:= ~Въ кꙋпинѣ̀ на сїна́йстѣй горѣ̀, мѡѷсе́ю чꙋ́до дв҃ы дре́вле проѡбрази́вшаго, по́йте, бл҃гослови́те и҆ превозноси́те во всѧ̑ вѣ́ки.

=Пѣ́снь ѳ҃.=
{{text_align=center}}

=І҆рмо́съ:= ~Безнача́льна роди́телѧ:

~Со́лнца свѣтлѣ́е по́стъ возсїѧ́вый, многосвѣ́тлаѧ бл҃года́ть, бл҃говѣствꙋ́етъ всѣ̑мъ крⷭ҇тныѧ лꙋчы̀, и҆ сїѧ̑нїѧ чтⷭ҇ны́ѧ стрⷭ҇ти, и҆ воскрⷭ҇нїѧ де́нь сп҃си́тельный.

~Чистотꙋ̀ возлю́бимъ, блꙋда̀ ѿбѣжи́мъ, чре́́сла цѣломꙋ́дрїемъ препоѧ́шимъ: ꙗ҆́кѡ да чи́сти ꙗ҆ви́мсѧ чтⷭ҇омꙋ и҆ є҆ди́номꙋ ѿ всѣ́хъ и҆́щꙋщемꙋ ѡ҆чище́нїѧ, сп҃сꙋ дꙋ́шъ на́шихъ.

~Хрⷭ҇тѐ, стра́хомъ твои́мъ пригвоздѝ плѡ́ти моѧ̑, ко крⷭ҇тꙋ̀ пригвозди́вый грѣ́хъ а҆да́мовъ: расто́ргни ᲂу҆́зы ѕѡ́лъ мои́хъ, стрѣ́лы лꙋка́вагѡ сокрꙋшѝ копїе́мъ твои́мъ, влⷣко, и҆ ѿ вре́да тогѡ̀ и҆зба́ви мѧ̀.

=Бг҃оро́диченъ:= ~Сꙋдїю̀ пра́веднѣйшаго и҆ є҆ди́наго бл҃гоꙋвѣ́тливаго хрⷭ҇та̀ гдⷭ҇а ро́ждшаѧ, дв҃о, и҆зба́ви мѧ̀, ѻ҆трокови́це, ѿ сꙋда̀ и҆ ѻ҆гнѧ̀ и҆ мꙋче́нїѧ, ꙗ҆̀же мѝ и҆схода́таи грѣха̀ наслажде́нїе.

=И҆́ный.=
{{text_align=center}}

=І҆рмо́съ:= ~Чтⷭ҇ꙋю и҆ пречⷭ҇тꙋю:

~Ѽ бл҃госе́рдїѧ твоегѡ̀! занѐ крⷭ҇тъ претерпѣ́лъ є҆сѝ, гво́здїе и҆ копїѐ, гдⷭ҇и, менє̀ ра́ди ѡ҆сꙋжде́ннагѡ тлѣ́нїю. тѣ́мже воспѣва́ю тѧ, хрⷭ҇тѐ.

~Крⷭ҇тꙋ̀, тро́сти, гво́здїємъ и҆ копїю̀, животвѡ́рнымъ твои̑мъ стрⷭ҇те́мъ покланѧ́ющесѧ, хрⷭ҇тѐ,всѝ лю́дїе въ пѣ́снехъ воспѣва́емъ тѧ̀.

=Сла́ва, трⷪ҇ченъ:= ~Є҆ди́нице трїѷпоста́снаѧ, трⷪ҇це є҆ди́нственнаѧ, гдⷭ҇онача́льнаѧ, є҆стество̀ равносла́вное, ѻ҆́ч҃е, сн҃е и҆ бж҃е́ственный дш҃е, сп҃сѝ всѧ̑ ны̀.

=Бг҃оро́диченъ:= ~Ра́дꙋйсѧ, бцⷣе, ѡ҆чисти́лище мі́рꙋ, въ не́же прибѣга́юще всѝ грѣ́шнїи, къ бг҃ꙋ примирє́нїѧ при́снѡ ѡ҆брѣта́емъ.

=Сла́ва тебѣ̀, бж҃е на́шъ, сла́ва тебѣ̀.=

~Крⷭ҇то́мъ твои́мъ, гдⷭ҇и, и҆ менѐ ᲂу҆крѣпи́въ, постѡ́въ тече́нїе мнѣ̀ да́рꙋй, бл҃же, бл҃гомо́щнѡ сконча́ти.

=І҆рмо́съ:= ~Чтⷭ҇ꙋю и҆ пречⷭ҇тꙋю мт҃рь и҆ дв҃ꙋ, пѣ́сньми пѣ́сней, всѝ вѣ́рнїи, ꙗ҆́кѡ бцⷣꙋ бл҃гоче́стнѡ велича́емъ.

=Свѣти́ленъ.=
{{text_align=center}}

=На стїхо́внѣ самогла́сенъ два́жды. Гла́съ и҃:=
{{text_align=center}}

~Посто́мъ стра̑сти помышле́нїй, прїиди́те, порабо́тимъ, дꙋхо́вными кри́лы себѐ покры́вше: да вра́жїю дви́жимꙋю бꙋ́рю ле́гцѣ преше́дше, досто́йни бꙋ́демъ поклоне́нїѧ крⷭ҇тꙋ за мі́ръ закла́ннагѡ во́лею сн҃а бж҃їѧ, и҆ дх҃о́внѡ пра́зднꙋемъ сп҃сово и҆з̾ ме́ртвыхъ воскрⷭ҇нїе: на го́рꙋ со ᲂу҆ч҃нки̑ возше́дше, просла́вимъ прїи́мшаго ѿ ѻ҆ц҃а̀ всѧ́кꙋ вла́сть, сн҃а чл҃вѣколю́бца.

=Мч҃нченъ:= ~Мч҃нцы хрⷭ҇тѡ́вы непобѣди́мїи, побѣди́вше прельще́нїе си́лою крⷭ҇тною, воспрїѧ́сте бл҃года́ть вѣ́чныѧ жи́зни: преще́нїѧ мꙋчи́телей не ᲂу҆боѧ́стесѧ, мꙋ́ками ᲂу҆ранѧ́еми веселисте́сѧ: и҆ ны́нѣ крѡ́ви ва́шѧ бы́ша и҆сцѣлє́нїѧ дꙋ́шъ на́шихъ: моли́те сп҃сти́сѧ дꙋша́мъ на́шымъ.

=Сла́ва, и҆ ны́нѣ, крⷭ҇тобг҃оро́диченъ, гла́съ то́йже:=
{{text_align=center}}

~Что̀ є҆́сть зри́мое видѣ́нїе, є҆́же мои́ми ѻ҆чесы̀ зри́тсѧ, ѽ влⷣко; содержа́й всю̀ тва́рь, на дре́во вознесе́нъ є҆сѝ, и҆ ᲂу҆мерщвле́нъ є҆сѝ, всѣ̑мъ да́рꙋѧй жи́знь: бцⷣа всечтⷭ҇аѧ пла́чꙋщи глаго́лаше, є҆гда̀ зрѧ́ше на крⷭ҇тѣ̀ бг҃а и҆ чл҃вѣ́ка, и҆з̾ неѧ̀ неизрече́ннѡ возсїѧ́вшаго.

=И҆ ча́съ а҃-й, со стїхосло́вїемъ и҆ ѡ҆бы́чными поклѡ́ны: и҆ ѿпꙋ́стъ.=
{{text_align=center}}

=На ѕ҃-мъ часѣ̀, тропа́рь прⷪ҇ро́чества, гла́съ д҃:=
{{text_align=center}}

~Вѣ́си созда́нїе на́ше, вѣ́си не́мощь на́шꙋ, чл҃вѣколю́бче: согрѣши́хомъ, но не ѿстꙋпи́хомъ ѿ тебє̀, бж҃е, нижѐ воздѣ́хомъ рꙋ́ки на́шѧ къ бо́гꙋ чꙋжде́мꙋ. пощадѝ на́съ твое́ю бл҃гостїю, бл҃госе́рде.

=И҆ повторѧ́емъ то́йже.=
{{text_align=center}}

=Та́же прокі́менъ, ѱало́мъ ѳ҃, гла́съ д҃:= ~И҆сповѣ́мсѧ тебѣ̀, гдⷭ҇и, всѣ́мъ се́рдцемъ мои́мъ.
=Сті́хъ:= ~Возвеселю́сѧ и҆ возра́дꙋюсѧ ѡ҆ тебѣ̀.

=Прⷪ҇ро́чества и҆са́їина чте́нїе. \[Глава̀ в҃, ст. г҃-а҃і.\]=
{{text_align=center}}

=^Т=а́кѡ глаго́летъ гдⷭ҇ь: ѿ сїѡ́на и҆зы́детъ зако́нъ, и҆ сло́во гдⷭ҇не и҆з̾ і҆ерⷭ҇ли́ма. И҆ сꙋди́ти бꙋ́детъ посредѣ̀ ꙗ҆зы̑къ, и҆ и҆з̾ѡбличи́тъ лю́ди мнѡ́ги: и҆ раскꙋю́тъ мечи̑ своѧ̑ на ѡ҆ра̑ла, и҆ ко́пїѧ своѧ̑ на серпы̀, и҆ не во́зьметъ ꙗ҆зы́къ на ꙗ҆зы́къ меча̀, и҆ не навы́кнꙋтъ ктомꙋ̀ ра́товатисѧ. И҆ ны́нѣ, до́ме і҆а́кѡвль, прїиди́те, по́йдемъ свѣ́томъ гдⷭ҇нимъ. Ѡ҆ста́ви бо лю́ди своѧ̑ до́мъ і҆а́кѡвль: занѐ ꙗ҆́коже и҆з̾ нача́ла напо́лнисѧ страна̀ и҆́хъ волхвова́нїй, ꙗ҆́коже и҆ноплеме́нникѡвъ, и҆ ча̑да мнѡ́га и҆ноплемє́ннича роди́шасѧ и҆́мъ. Напо́лнисѧ бо страна̀ и҆́хъ сребра̀ и҆ зла́та, и҆ не бѧ́ше числа̀ сокро́вищъ и҆́хъ: и҆ напо́лнисѧ землѧ̀ и҆́хъ ко́ней, и҆ не бѧ́ше числа̀ колесни́цъ и҆́хъ: и҆ наполни́сѧ землѧ̀ ме́рзостей дѣ́лъ рꙋ́къ и҆́хъ, и҆ поклони́шасѧ тѣ̑мъ, ꙗ҆̀же сотвори́ша пе́рсты и҆́хъ: и҆ преклони́сѧ человѣ́къ, и҆ смири́сѧ мꙋ́жъ, и҆ не претерплю̀ и҆̀мъ. И҆ ны́нѣ вни́дите въ ка́мєнїѧ, и҆ скры́йтесѧ въ зе́млю ѿ лица̀ стра́ха гдⷭ҇нѧ и҆ ѿ сла́вы крѣ́пости є҆гѡ̀, є҆гда̀ воста́нетъ сокрꙋши́ти зе́млю. Ѻ҆́чи бо гдⷭ҇ни высо́цы, человѣ́къ же смире́нъ: и҆ смири́тсѧ высота̀ человѣ́ческаѧ, и҆ вознесе́тсѧ гдⷭ҇ь є҆ди́нъ въ де́нь ѻ҆́ный.

=Прокі́менъ, ѱало́мъ і҃. Гла́съ ѕ҃:=
{{text_align=center}}

~Пра́веденъ гдⷭ҇ь, и҆ пра̑вды возлюбѝ, правѡты̀ ви́дѣ лицѐ є҆гѡ̀. =Сті́хъ:= ~На гдⷭ҇а ᲂу҆пова́хъ, ка́кѡ рече́те дꙋшѝ мое́й;

=И҆ про́чее послѣ́дованїе часѡ́въ, ꙗ҆́кѡ пред̾ꙋчини́сѧ, и҆ ѿпꙋ́стъ.=
{{text_align=center}}

![Image36](Pictures/10000000000001DA000000D0B38900F2F9ACCE53.png)

![Image39](Pictures/100000000000036C0000008C88593619804D0256.png)

=Въ сре́дꙋ а҃-ѧ седми́цы на повече́рїи.=
{{text_align=center}}

=Нача́ло, ꙗ҆́коже въ мимоше́дшихъ дне́хъ: и҆ пое́мъ настоѧ́щїй вели́кїй канѡ́нъ прпⷣбнагѡ ѻ҆тца̀ на́шегѡ а҆ндре́а кри́тскагѡ, і҆ерꙋсали́мскагѡ. Гла́съ ѕ҃. І҆рмосы̀ по два́жды: Твори́мъ же на ко́емждо тропарѣ̀ мета̑нїѧ трѝ, глаго́люще и҆ сті́хъ:= ~Поми́лꙋй мѧ̀, бж҃е, поми́лꙋй мѧ̀.

=Пѣ́снь а҃.=
{{text_align=center}}

=І҆рмо́съ:= Помо́щникъ и҆ покрови́тель:

~Ѿ ю҆́ности, хрⷭ҇тѐ, за́пѡвѣди твоѧ̑ престꙋпи́хъ, небрегі́й, лѣнѧ́сѧ, стра́стнѡ преидо́хъ всѐ житїѐ. тѣ́мже зовꙋ́ ти, сп҃се: понѐ на концѣ̀ сп҃си́ мѧ.

~Пове́ржена менѐ пред̾ враты̀ твои́ми, сп҃се, понѐ на ста́рости не ѿри́ни во а҆́дъ тща̀, но пре́жде конца̀, ꙗ҆́кѡ чл҃вѣколю́бецъ, да́ждь мѝ прегрѣше́нїй ѡ҆ставле́нїе.

~Бога́тство моѐ, сп҃се, расточи́въ въ блꙋдѣ̀, пꙋ́стъ є҆́смь плодѡ́въ бл҃гочести́выхъ, гла́денъ же зовꙋ̀: ѻ҆́ч҃е щедро́тъ, предвари́въ ты́ мѧ ᲂу҆ще́дри.

~Въ разбо́йники впады́й а҆́зъ є҆́смь помышле́ньми мои́ми, ве́сь ѿ ни́хъ ᲂу҆ѧзви́хсѧ ны́нѣ, и҆ и҆спо́лнихсѧ ра́нъ: но са́мъ мѝ предста́въ, хрⷭ҇тѐ сп҃се, и҆сцѣлѝ.

~Сщ҃е́нникъ мѧ̀ пре́жде ви́дѣвъ мимои́де, и҆ леѵі́тъ ви́дѧ въ лю́тыхъ на́га презрѣ̀: но ты,̀ и҆з̾ мр҃і́и возсїѧ́вый і҆и҃се, предста́въ ᲂу҆ще́дри мѧ̀.

~Прпⷣбнаѧ ма́ти марі́е, молѝ бг҃а ѡ҆ на́съ.

~Ты́ да́ждь ми, марі́е, свѣтоза́рнꙋю бл҃года́ть ѿ бж҃е́ственнагѡ свы́ше промышле́нїѧ, и҆збѣжа́ти ѡ҆мраче́нїѧ страсте́й и҆ пѣ́ти ᲂу҆се́рднѡ кра̑сныѧ пѡ́вѣсти житїѧ̀ твоегѡ̀.

=Сла́ва, трⷪ҇ченъ:= ~Пресꙋ́щнаѧ трⷪ҇це, во є҆ди́ницѣ покланѧ́емаѧ, возьмѝ ѿ менє̀ вре́мѧ тѧ́жкое грѣхо́вное, и҆ ꙗ҆́кѡ бл҃госе́рда, да́ждь мѝ сле́зы ᲂу҆миле́нїѧ.

=Бг҃оро́диченъ:= ~Бцⷣе, наде́ждо и҆ предста́тельство тебѐ пою́щихъ, возьмѝ ѿ менє̀ бре́мѧ тѧ́жкое грѣхо́вное, и҆ ꙗ҆́кѡ влⷣчца чтⷭ҇аѧ, ка́ющасѧ прїими́ мѧ.

=Пѣ́снь в҃.=
{{text_align=center}}

=І҆рмо́съ:= ~Вонмѝ, нб҃о, и҆ возглаго́лю:

~Поползо́хсѧ ꙗ҆́кѡ дв҃дъ невозде́ржнѡ, и҆ ѡ҆скверни́хсѧ: но ѡ҆мы́й и҆ менѐ, сп҃се, слеза́ми мои́ми.

~Ни сле́зъ, нижѐ покаѧ́нїѧ и҆́мамъ, нижѐ ᲂу҆миле́нїѧ: са́мъ мѝ сїѧ̑, сп҃се, ꙗ҆́кѡ бг҃ъ да́рꙋй.

~Погꙋби́хъ первозда́ннꙋю добро́тꙋ и҆ бл҃голѣ́пїе моѐ: и҆ ны́нѣ лежꙋ̀ на́гъ, и҆ стыждꙋ́сѧ.

~Две́рь твою̀ не затворѝ мнѣ̀ тогда̀, гдⷭ҇и, гдⷭ҇и: но сїю ̀ѿве́рзи мѝ ка́ющемꙋсѧ тебѣ̀.

=Оу҆=слы́ши воздыха̑нїѧ дꙋшѝ моеѧ̀, сп҃се, и҆ прїимѝ ка̑пли ѻ҆́чїю моє́ю, и҆ сп҃си́ мѧ.

~Чл҃вѣколю́бче, хотѧ́й всѣ̑мъ сп҃сти́сѧ, ты̀ воззови́ мѧ, и҆ ꙗ҆́кѡ бл҃гъ прїимѝ мѧ ка́ющасѧ.

=Бг҃оро́диченъ:= ~Пречⷭ҇таѧ бцⷣе дв҃о, є҆ди́на всепѣ́таѧ, молѝ прилѣ́жнѡ сп҃сти́сѧ на́мъ.

=І҆рмо́съ:= ~Ви́дите, ви́дите, ꙗ҆́кѡ а҆́зъ є҆́смь бг҃ъ, ма́ннꙋ ѡ҆дожди́вый и҆ во́дꙋ и҆з̾ ка́мене и҆сточи́вый дре́вле въ пꙋсты́ни лю́демъ мои̑мъ, десни́цею є҆ди́ною и҆ крѣ́постїю мое́ю.

~Ви́дите, ви́дите, ꙗ҆́кѡ а҆́зъ є҆́смь бг҃ъ: слы́ши, дꙋшѐ моѧ̀, гдⷭ҇а вопїю́ща, и҆ ᲂу҆дали́сѧ ѿ пре́жнѧгѡ грѣха̀, и҆ бо́йсѧ ꙗ҆́кѡ сꙋдїѝ и҆ ꙗ҆́кѡ мздовозда́телѧ и҆ бг҃а.

~Комꙋ̀ ᲂу҆подо́биласѧ є҆сѝ, многогрѣ́шнаѧ дꙋшѐ; ᲂу҆вы̀, пе́рвомꙋ ка́їнꙋ и҆ ламе́хꙋ ѻ҆́номꙋ, ꙗ҆́коже ка́менїемъ поби́вшаѧ тѣ́ло ѕлодѣ́йствы и҆ ᲂу҆би́вшаѧ ᲂу҆́мъ неразꙋ́мными стремле́ньми.

~Всѧ̑, бы́вшыѧ пре́жде зако́на, проше́дши, ѽ дꙋшѐ, си́ѳꙋ не ᲂу҆подо́биласѧ є҆сѝ, ни є҆нѡ́сꙋ подража́ла є҆сѝ, ни є҆нѡ́хꙋ преложе́нїемъ, ни нѡ́еви: но ꙗ҆ви́ласѧ є҆сѝ скꙋ́дна жи́зни првⷣныхъ.

~Є҆ди́на ѿве́рзла є҆сѝ хлѧ̑би гнѣ́ва, бг҃а твоегѡ̀, дꙋшѐ моѧ̀, и҆ потопи́ла є҆сѝ, ꙗ҆́коже зе́млю, всю̀ пло́ть и҆ дѣѧ̑нїѧ и҆ житїѐ, и҆ пребыла̀ є҆сѝ внѣ̀ сп҃си́тельнагѡ ковче́га.

=Марі́и:= ~Всѣ́мъ ᲂу҆се́рдїемъ и҆ любо́вїю притекла̀ є҆сѝ ко хрⷭ҇тꙋ̀, ѿ пре́жнѧгѡ грѣхо́внагѡ пꙋтѝ ѿвра́щшисѧ, и҆ въ пꙋсты́нѧхъ непроходи́мыхъ пита́ющисѧ, и҆ тогѡ̀ бж҃е́ствєнныѧ за́пѡвѣди чи́стѣ соверша́ющи.

=Сла́ва, трⷪ҇ченъ:= ~Безнача́льнаѧ, несозда́ннаѧ трⷪ҇це, нераздѣ́льнаѧ є҆ди́нице, ка́ющасѧ мѧ̀ прїимѝ, согрѣши́вша сп҃сѝ. твоѐ є҆́смь созда́нїе, не пре́зри: но пощадѝ мѧ̀ и҆ и҆зба́ви ѿ ѻ҆́гненнагѡ ѡ҆сꙋжде́нїѧ.

=Бг҃оро́диченъ:= ~Пречⷭ҇таѧ влⷣчце, бг҃ороди́тельнице, наде́ждо къ тебѣ̀ прибега́ющихъ и҆ приста́нище сꙋ́щихъ въ бꙋ́ри! млⷭ҇тиваго и҆ созда́телѧ и҆ сн҃а твоего̀ ᲂу҆ми́лостиви и҆ мнѣ̀ мл҃твами твои́ми.

=Пѣ́снь г҃.=
{{text_align=center}}

=І҆рмо́съ: Оу҆=твердѝ, гдⷭ҇и, на ка́мени:

~Бл҃гослове́нїѧ си́мова не наслѣ́довала є҆сѝ, дꙋшѐ ѡ҆каѧ́ннаѧ: и҆ простра́ннагѡ ѡ҆блада́нїѧ, ꙗ҆́коже і҆а́феѳъ, не прїѧ́ла є҆сѝ на землѝ ѡ҆ставле́нїѧ.

~Ѿ землѝ харра́нскїѧ грѣха̀ и҆зы́ди, дꙋшѐ моѧ̀, грѧдѝ въ зе́млю точа́щꙋю присножи́зненное нетлѣ́нїе, ю҆́же а҆враа́мъ наслѣ́дствова.

~Ѡ҆ а҆враа́мѣ слы́шала є҆сѝ, дꙋшѐ моѧ̀, дре́вле ѡ҆ста́вльшемъ зе́млю ѻ҆те́чества и҆ бы́вшемъ пресе́льницѣ: сегѡ̀ произволе́нїю подража́й.

=Оу҆= дꙋ́ба мамврі́йскагѡ ᲂу҆гости́въ а҆́гг҃лы, патрїа́рхъ наслѣ́дствова по ста́рости лови́твꙋ ѡ҆бѣтова́нїѧ.

~І҆саа́ка разꙋмѣ́вши, ѡ҆каѧ́ннаѧ дꙋшѐ моѧ̀, ꙗ҆́коже но́вꙋю же́ртвꙋ, та́инственнѡ всесожига́емꙋю гдⷭ҇еви, подража́й є҆гѡ̀ произволе́нїю.

~Ѡ҆ і҆сма́илѣ и҆згна́ннѣмъ, ꙗ҆́кѡ рабы́нино порожде́нїе, слы́шала є҆сѝ, дꙋшѐ моѧ̀: трезви́сѧ, блюдѝ, да не ка́кѡ подо́бно что̀ постра́ждеши сластолю́бствꙋющи.

=Марі́и:= ~Содержи́мь є҆́смь бꙋ́рею и҆ треволне́нїемъ согрѣше́нїй: но ты́, ма́ти, ны́нѣ мѧ̀ сп҃сѝ, и҆ ко приста́нищꙋ бж҃е́ственнагѡ покаѧ́нїѧ приведѝ.

=Марі́и: Оу҆=се́рдное моле́нїе и҆ ны́нѣ прине́сши ко бл҃госе́рдѣй мл҃твами твои́ми бцⷣѣ, ѿве́рзи мѝ, прпⷣбнаѧ, бж҃е́ствєнныѧ вхо́ды.

=Сла́ва, трⷪ҇ченъ:= ~Трⷪ҇це про́стаѧ, несозда́ннаѧ, безнача́льное є҆стество̀, въ трⷪ҇цѣ ѵ҆поста́сей воспѣва́емое, сп҃си́ ны, вѣ́рою покланѧ́ющыѧсѧ держа́вѣ твое́й.

=Бг҃оро́диченъ:= ~Ѿ ѻ҆ц҃а̀ безлѣ́тна сн҃а, неискꙋсомꙋ́жнѡ въ лѣ́то родила̀ є҆сѝ, бг҃ороди́тельнице,стра́нное чꙋ́до, пребы́вши дв҃а млеко́мъ пита́ющи.

=Пѣ́снь д҃.=
{{text_align=center}}

=І҆рмо́съ: Оу҆=слы́ша прⷪ҇ро́къ:

~Тѣ́ломъ ѡ҆скверни́хсѧ, дꙋ́хомъ ѡ҆калѧ́хсѧ, ве́сь ѡ҆стрꙋпи́хсѧ: но ты̀, хрⷭ҇тѐ, ꙗ҆́кѡ вра́чь, ѻ҆боѧ̑ покаѧ́нїемъ мои́мъ ᲂу҆врачꙋ́й, ѿмы́й, ѡ҆чи́сти, ᲂу҆бѣлѝ, покажѝ, сп҃се мо́й, па́че снѣ́га чистѣ́йша.

~Тѣ́ло твоѐ и҆ кро́вь положи́лъ є҆сѝ за всѣ́хъ, сло́ве, распина́емь: тѣ́ло ᲂу҆́бѡ, да мѧ̀ ѡ҆бнови́ши: кро́вь, да ѡ҆мы́еши мѧ̀: дꙋ́хъ же пре́далъ є҆сѝ, да мѧ̀ приведе́ши, хрⷭ҇тѐ, ко твоемꙋ̀ роди́телю.

~Содѣ́лалъ є҆сѝ сп҃се́нїе посредѣ̀ землѝ, ще́дре, да сп҃се́мсѧ: во́лею на дре́вѣ распѧ́лсѧ є҆сѝ: є҆де́мъ затворе́нный ѿве́рзесѧ: гѡ́рнѧѧ, дѡ́льнѧѧ, тва́рь, ꙗ҆зы́цы всѝ сп҃се́ни покланѧ́ютсѧ тебѣ̀.

~Кро́вь и҆з̾ ре́бръ твои́хъ да бꙋ́детъ мѝ кꙋпѣ́ль, вкꙋ́пѣ и҆ питїѐ, и҆сточи́вшее во́дꙋ ѡ҆ставле́нїѧ, да ѡ҆бою́дꙋ ѡ҆чища́юсѧ, помазꙋ́ѧсѧ и҆ пїѧ̀, ꙗ҆́кѡ пома́занїе и҆ питїѐ, сло́ве, животѡ́чнаѧ твоѧ̑ словеса̀.

~Ча́шꙋ цр҃ковь стѧжа̀, рє́бра твоѧ̑ живонѡ́снаѧ, сп҃се на́шъ, и҆з̾ ни́хже и҆злїѧ́сѧ на́мъ сꙋгꙋ̑бый и҆сто́чникъ ѡ҆ставле́нїѧ и҆ вѣ́дѣнїѧ, во ѡ҆́бразъ двои́хъ вкꙋ́пѣ завѣ́тѡвъ, ве́тхагѡ и҆ но́вагѡ.

~Лиши́хсѧ черто́га, лиши́хсѧ и҆ бра́ка, кꙋ́пнѡ и҆ ве́чери: свѣти́льникъ ᲂу҆гасѐ, ꙗ҆́кѡ без̾еле́йный, черто́гъ заключи́сѧ мнѣ̀ спѧ́щꙋ, ве́черѧ снѣде́сѧ: а҆́зъ же по рꙋкꙋ̀ и҆ нѡ́гꙋ свѧ́занъ, во́нъ и҆зве́рженъ є҆́смь.

=Сла́ва, трⷪ҇ченъ:= ~Нераздѣ́льное сꙋщество́мъ, несли́тное ли̑цы бг҃осло́влю тѧ̀, трⷪ҇ческое є҆ди́но бж҃ество̀, ꙗ҆́кѡ є҆диноца́рственное и҆ сопрⷭ҇то́льное: вопїю́ ти пѣ́снь вели́кꙋю, въ вы́шнихъ трикра́тнѡ пѣсносло́вимꙋю.

=Бг҃оро́диченъ:= ~И҆ ражда́еши и҆ дѣ́вствꙋеши, и҆ пребыва́еши во ѻ҆бои́хъ є҆стество́мъ дв҃а: рожде́йсѧ ѡ҆бновлѧ́етъ зако́ны є҆стества̀, ᲂу҆тро́ба же ражда́етъ неискꙋсомꙋ́жнаѧ. и҆дѣ́же хо́щетъ бг҃ъ, побѣжда́етсѧ є҆стества̀ чи́нъ: твори́тъ бо є҆ли̑ка хо́щетъ.

=Пѣ́снь є҃.=
{{text_align=center}}

=І҆рмо́съ:= ~Ѿ но́щи ᲂу҆́тренююща:

~Нра́вомъ бы́хъ, гдⷭ҇и, ꙗ҆́кѡ тѧ́жкїй во ѡ҆ѕлобле́нїи фараѡ́нъ, дꙋше́ю же и҆ тѣ́ломъ, ꙗ҆́кѡ і҆анні́й и҆ і҆амврі́й, и҆ погрꙋже́нъ ᲂу҆мо́мъ: но помози́ ми.

~Бре́нїю примѣси́хсѧ а҆́зъ ѡ҆каѧ́нный ᲂу҆мо́мъ: молю́ тѧ, влⷣко, ѡ҆мы́й мѧ̀ ба́нею мои́хъ сле́зъ, ѡ҆де́ждꙋ пло́ти моеѧ̀ ᲂу҆бѣли́въ ꙗ҆́кѡ снѣ́гъ.

~А҆́ще и҆спыта́ю моѧ̑ дѣла̀, сп҃се, зрю̀ себѐ превозше́дша грѣхмѝ всѧ́каго человѣ́ка, занѐ въ ра́зꙋмѣ мꙋ́дрствꙋѧ согрѣши́хъ, не въ невѣ́дѣнїи.

~Пощадѝ, пощадѝ, гдⷭ҇и, созда́нїе твоѐ: согрѣши́хъ, ѡ҆сла́би мѝ, ꙗ҆́кѡ є҆стество́мъ чи́стъ ты̀ є҆сѝ є҆ди́нъ, и҆ и҆́ный ра́звѣ тебє̀ никто́же є҆́сть без̾ скве́рны.

~Менѐ ра́ди бг҃ъ сы́й, воѡбрази́лсѧ є҆сѝ въ мѧ̀, сп҃се, показа́лъ є҆сѝ чꙋдеса̀, и҆сцѣли́въ прокажє́нныѧ, и҆ разсла́бленнаго стѧгнꙋ́въ, и҆ то́къ кровоточи́выѧ ᲂу҆ста́вилъ прикоснове́нїемъ ри́зъ.

=Марі́и:= ~Стрꙋи̑ і҆ѡрда̑нскїѧ преше́дши, ѡ҆брѣла̀ є҆сѝ поко́й безболѣ́зненный, плотскі́ѧ сла́сти и҆збѣжа́вши, ѿ нЄ҆ѧ́же и҆ на́съ и҆зьмѝ твои́ми мл҃твами, прпⷣбнаѧ.

=Сла́ва, трⷪ҇ченъ:= ~Тѧ̀, трⷪ҇це, сла́вимъ, є҆ди́наго бг҃а: ст҃ъ, ст҃ъ, ст҃ъ є҆сѝ, ѻ҆́ч҃е, сн҃е и҆ дш҃е, про́стое сꙋщество̀, є҆ди́нице при́снѡ покланѧ́емаѧ.

=Бг҃оро́диченъ:= ~И҆з̾ тебє̀ ѡ҆блече́сѧ въ моѐ смѣше́нїе, нетлѣ́ннаѧ безмꙋ́жнаѧ мт҃и дв҃о, бг҃ъ созда́вый вѣ́ки, и҆ соединѝ съ собо́ю человѣ́ческое є҆стество̀.

=Пѣ́снь ѕ҃.=
{{text_align=center}}

=І҆рмо́съ:= ~Возопи́хъ всѣ́мъ се́рдцемъ мои́мъ:

~Противꙋста́ни и҆ поборѝ, ꙗ҆́кѡже і҆исꙋ́съ а҆мали́ка, плотскі̑ѧ стра̑сти, и҆ гаваѡні́ты, прельсти́тєльныѧ по́мыслы, при́снѡ побѣжда́ющи.

~Преидѝ, дꙋшѐ, текꙋ́щее є҆стество̀ вре́мене, ꙗ҆́кѡже пре́жде ковче́гъ, и҆ землѝ ѻ҆́ныѧ ѡ҆бѣтова́нныѧ бꙋ́ди во ѡ҆держа́нїе: бг҃ъ повелѣва́етъ.

~Ꙗ҆́кѡже сп҃слъ є҆сѝ петра̀, возопи́вша сп҃сѝ: предвари́въ мѧ̀, сп҃се, ѿ ѕвѣ́рѧ и҆зба́ви, просте́ръ твою̀ рꙋ́кꙋ, и҆ возведѝ и҆з̾ глꙋбины̀ грѣхо́вныѧ.

~Приста́нище ти́хое вѣ́мъ тѧ̀, влⷣко, влⷣко хрⷭ҇тѐ: но ѿ безмѣ́рныхъ глꙋби́нъ грѣха̀ и҆ ѿча́ѧнїѧ мѧ̀ предвари́въ и҆зба́ви.

=Сла́ва, трⷪ҇ченъ:= ~Трⷪ҇це є҆́смь про́ста, нераздѣ́льна, раздѣ́льна ли́чнѣ, и҆ є҆ди́ница є҆́смь є҆стество́мъ соедине́на, ѻ҆ц҃ъ глаго́летъ, и҆ сн҃ъ, и҆ бж҃е́ственный дх҃ъ.

=Бг҃оро́диченъ: Оу҆=тро́ба твоѧ̀ бг҃а на́мъ родѝ, воѡбраже́на по на́мъ: є҆го́же ꙗ҆́кѡ созда́телѧ всѣ́хъ молѝ, бцⷣе, да мл҃твами твои́ми ѡ҆правди́мсѧ.

=Конда́къ:=
{{text_align=center}}

=^Д=ꙋшѐ моѧ̀, дꙋшѐ моѧ̀, воста́ни, что̀ спи́ши; коне́цъ приближа́етсѧ, и҆ и҆́маши смꙋти́тисѧ.воспрѧнѝ ᲂу҆́бо, да пощади́тъ тѧ̀ хрⷭ҇то́съ бг҃ъ, вездѣ̀ сы́й и҆ всѧ̑ и҆сполнѧ́ѧй.

=Пѣ́снь з҃.=
{{text_align=center}}

=І҆рмо́съ:= ~Согрѣши́хомъ, беззако́нновахомъ:

~Манассі́єва согрѣшє́нїѧ собрала̀ є҆сѝ, дꙋшѐ, и҆зволе́нїемъ, поста́вльши ꙗ҆́кѡ і҆́доѡлы стра̑сти, и҆ ᲂу҆мно́живши ме́рзѡсти: но тогѡ̀ покаѧ́нїю ревнꙋ́ющи те́плѣ, стѧжѝ ᲂу҆миле́нїе.

~А҆хаа́вꙋ поревнова́ла є҆сѝ во скве́рнахъ, дꙋшѐ моѧ̀, ᲂу҆вы̀ мнѣ̀! была̀ є҆сѝ плотски́хъ скве́рнъ пребыва́лище и҆ сосꙋ́дъ сра́мленъ страсте́й: но и҆з̾ глꙋбины̀ твоеѧ̀ воздохнѝ, и҆ глаго́ли бг҃ꙋ грѣхѝ твоѧ̑.

~Заключи́сѧ тебѣ̀ нб҃о, дꙋшѐ, и҆ гла́дъ бж҃їй пости́же тѧ̀, ꙗ҆́коже є҆гда̀ а҆хаа́въ словесє́мъ и҆лїѝ ѳесві́тѧнина не покори́сѧ нѣ́когда: но вдови́цѣ саре́птстѣй ᲂу҆подо́бисѧ, напита́й проро́чꙋ дꙋ́шꙋ.

~Попалѝ и҆лїа̀ нѣ́когда два́жды пѧтьдесѧ́тъ і҆езаве́линыхъ, є҆гда̀ стꙋ̑дныѧ проро́ки погꙋбѝ, во ѡ҆бличе́нїе а҆хаа́вово: но и҆збѣга́й подража́нїѧ ѻ҆бои́мъ, дꙋшѐ, и҆ ᲂу҆крѣпи́сѧ.

=Сла́ва, трⷪ҇ченъ:= ~Трⷪ҇це про́стаѧ, нераздѣ́льнаѧ, є҆диносꙋ́щнаѧ, є҆ди́ница ст҃а́ѧ, свѣ́тове и҆ свѣ́тъ, и҆ ст҃а трѝ и҆ є҆ди́но ст҃о, пое́тсѧ бг҃ъ трⷪ҇ца. но ты̀, дꙋшѐ, воспо́й, просла́ви жи́знь и҆ жи̑зни, всѣ́хъ бг҃а.

=Бг҃оро́диченъ:= ~Воспѣва́емъ тѧ̀, бл҃гослови́мъ тѧ̀, покланѧ́емсѧ тѝ, бг҃ороди́тельнице: ꙗ҆́кѡ є҆ди́наго ѿ нераздѣ́льныѧ трⷪ҇цы породи́ла є҆сѝ сн҃а и҆ бг҃а, и҆ ѿве́рзла є҆сѝ на́мъ сꙋ́щымъ на землѝ нбⷭ҇наѧ.

=Пѣ́снь и҃.=
{{text_align=center}}

=І҆рмо́съ:= ~Є҆го́же вѡ́инства:

~Правосꙋ́де сп҃се, поми́лꙋй, и҆ и҆зба́ви мѧ̀ ѿ ѻ҆гнѧ̀ и҆ преще́нїѧ, є҆́же и҆́мамъ на сꙋдѣ̀ пра́веднѡ под̾ѧ́ти: ѡ҆сла́би мѝ пре́жде конца̀, добродѣ́телїю и҆ покаѧ́нїемъ.

~Ꙗ҆́кѡ разбо́йникъ вопїю́ ти: помѧни́ мѧ. ꙗ҆́кѡ пе́тръ пла́чꙋ го́рцѣ. ѡ҆сла́би мѝ, сп҃се: зовꙋ̀ ꙗ҆́кѡ мыта́рь, слезю̀ ꙗ҆́кѡ блꙋдни́ца. прїимѝ моѐ рыда́нїе, ꙗ҆́коже нѣ́когда ханане́ино.

~Гное́нїе смире́нныѧ моеѧ̀ дꙋшѝ, сп҃се, и҆сцѣлѝ: є҆ди́не врачꙋ̀, пла́стырь мнѣ̀ наложѝ, и҆ є҆ле́й и҆ вїно̀, дѣла̀ покаѧ́нїѧ, ᲂу҆миле́нїе со слеза́ми.

~Ханане́и подража́ѧ, и҆ а҆́зъ вопїю̀ сн҃ꙋ дв҃довꙋ: поми́лꙋй мѧ̀. каса́юсѧ кра́ѧ ри́зы, ꙗ҆́кѡже кровоточи́ваѧ: пла́чꙋ, ꙗ҆́коже ма́рѳа и҆ марі́а над̾ ла́заремъ.

=Сла́ва, трⷪ҇ченъ:= ~Безнача́льне ѻ҆́ч҃е, сн҃е собезнача́льне, ᲂу҆тѣ́шителю бл҃гі́й, дш҃е пра́вый: сло́ва бж҃їѧ роди́телю, ѻ҆ц҃а̀ безнача́льна сло́ве, дш҃е живы́й и҆ зи́ждѧй, трⷪ҇це є҆ди́нице поми́лꙋй мѧ̀.

=Бг҃оро́диченъ:= ~Внꙋ́трь во чре́вѣ твое́мъ, пречⷭ҇таѧ, мы́сленнаѧ порфѵ́ро є҆мманꙋ́илева, ꙗ҆́кѡ ѿ ѡ҆багре́нїѧ червлени́цы, пло́ть соистка́сѧ: сегѡ̀ ра́ди тѧ̀ бцⷣꙋ вои́стиннꙋ почита́емъ.

=Пѣ́снь ѳ҃.=
{{text_align=center}}

=І҆рмо́съ:= ~Безсѣ́меннагѡ зача́тїѧ:

~Недꙋ́ги и҆сцѣлѧ́ѧ, ни́щымъ бл҃говѣствова́ше хрⷭ҇то́съ сло́во: хромы̑ѧ ᲂу҆врачева̀, съ мытари̑ ꙗ҆дѧ́ше, со грѣ̑шники бесѣ́доваше: і҆аі́ровы дще́ре дꙋ́шꙋ пред̾ꙋме́ршꙋю возвратѝ прикоснове́нїемъ рꙋкѝ.

~Мыта́рь сп҃са́шесѧ, и҆ блꙋдни́ца цѣломꙋ́дрствоваше, фарїсе́й же хвалѧ́сѧ ѡ҆сꙋжда́шесѧ. ѻ҆́въ ᲂу҆́бѡ: млⷭ҇тивъ бꙋ́ди мѝ: ѻ҆́ва же: поми́лꙋй мѧ̀. се́й же велича́шесѧ, вопїѧ̀: бж҃е, бл҃годарю́ тѧ: и҆ про́чыѧ безꙋ̑мныѧ глаго́лы.

~Закхе́й мыта́рь бѣ̀, но ѻ҆ба́че сп҃са́шесѧ, и҆ фарїсе́й сі́мѡнъ соблажнѧ́шесѧ, и҆ блꙋдни́ца прїима́ше ѡ҆ста́витєльнаѧ разрѣшє́нїѧ ѿ и҆мꙋ́щагѡ си́лꙋ ѡ҆ставлѧ́ти грѣхѝ: то́й потщи́сѧ, дꙋшѐ, подража́ти.

~Блꙋдни́цѣ, ѽ ѡ҆каѧ́ннаѧ дꙋшѐ моѧ̀, не поревнова́ла є҆сѝ, ꙗ҆́же прїи́мши мѵ́ра а҆лава́стръ, со слеза́ми пома́за и҆ власмѝ ѡ҆тре́ но́зѣ гдⷭ҇ꙋ, пре́жнихъ согрѣше́нїй є҆ѧ̀ рꙋкописа́нїе раздира́ющемꙋ.

~Гра́ды, и҆̀мже дадѐ хрⷭ҇то́съ бл҃говѣ́стїе, дꙋшѐ моѧ̀, ᲂу҆вѣ́дала є҆сѝ, ка́кѡ про́клѧти бы́ша. ᲂу҆бо́йсѧ ᲂу҆каза́нїѧ, да не бꙋ́деши ꙗ҆́коже ѻ҆́ни: ты̑ѧ бо содо́млѧнѡмъ ᲂу҆подо́бивъ, влⷣка да́же до а҆́да ѡ҆сꙋдѝ.

~Да не го́ршаѧ, ѽ дꙋшѐ моѧ̀, ꙗ҆ви́шисѧ ѿча́ѧнїемъ, ѡ҆ вѣ́рѣ ханане́и слы́шавшаѧ: є҆ѧ́же ра́ди дщѝ сло́вомъ бж҃їимъ и҆сцѣли́сѧ. сн҃е дв҃довъ, сп҃сѝ и҆ менѐ, воззовѝ и҆з̾ глꙋбины̀ се́рдца, ꙗ҆́коже ѻ҆на̀ хрⷭ҇тꙋ̀.

=Сла́ва, трⷪ҇ченъ:= ~Ѻ҆ц҃а̀ просла́вимъ, сн҃а превознесе́мъ, бж҃е́ственномꙋ дх҃ꙋ вѣ́рнѡ поклони́мсѧ, трⷪ҇цѣ нераздѣ́льнѣй, є҆ди́ницѣ по сꙋществꙋ̀, ꙗ҆́кѡ свѣ́тꙋ и҆ свѣ́тѡмъ, и҆ жи́зни и҆ жи́знемъ, животворѧ́щей и҆ просвѣща́ющей концы̀.

=Бг҃оро́диченъ:= ~Гра́дъ тво́й сохранѧ́й, бг҃ороди́тельнице пречⷭ҇таѧ: въ тебѣ́ бо се́й вѣ́рнѡ ца́рствꙋѧ, въ тебѣ̀ и҆ ᲂу҆твержда́етсѧ, и҆ тобо́ю побѣжда́ѧ, побѣжда́етъ всѧ́кое и҆скꙋше́нїе, и҆ плѣнѧ́етъ сꙋпоста́ты, и҆ ᲂу҆строѧ́етъ владѡ́мыѧ.

=Прпⷣбне ѻ҆́тче а҆ндре́е, молѝ бг҃а ѡ҆ на́съ.=

=А҆ндре́ю:= ~А҆ндре́е честны́й и҆ ѻ҆́тче требл҃же́ннѣйшїй, па́стырю кри́тскїй, не преста́й молѧ́сѧ ѡ҆ воспѣва́ющихъ тѧ̀, да и҆зба́вимсѧ всѝ ѿ гнѣ́ва и҆ ско́рби и҆ тлѣ́нїѧ, и҆ свободи́мсѧ ѿ прегрѣше́нїй, чтꙋ́щїи твою̀ па́мѧть вѣ́рнѡ.

=Та́же пое́мъ ѻ҆́ба ли̑ка і҆рмо́съ:= ~Безсѣ́меннагѡ зача́тїѧ:

=Подо́бнѣ и҆ про́чее послѣ́дованїе повече́рїѧ.=
{{text_align=center}}

![Image40](Pictures/1000000000000124000000A1389783FCC79CC77C.png)

![Image41](Pictures/100000000000036E0000008FB247AE7725C6F423.png)

=Въ четверто́къ пе́рвыѧ седми́цы на ᲂу҆́трени.=
{{text_align=center}}

=По а҃-мъ стїхосло́вїи сѣда́льны а҆пⷭ҇льскїѧ, ѻ҆смогла́сника два̀, и҆ бг҃оро́диченъ. Та́же чте́нїе.=
{{text_align=center}}

=По в҃-мъ стїхосло́вїи сѣда́ленъ, гла́съ в҃.=
{{text_align=center}}

=Подо́бенъ: Оу҆=мꙋдри́вый па́че:
{{text_align=center}}

~Свѣти̑ла въ концѣ́хъ ᲂу҆ч҃нкѝ показа́вый проповѣ́данїемъ, сло́ве бж҃їй, сердца̀ на̑ша просвѣтѝ свѣ́томъ добродѣ́телей, и҆ посто́мъ ѡ҆чи́сти, даѧ̀ покаѧ́нїе ѡ҆браще́нїѧ рабѡ́мъ твои̑мъ, во є҆́же сла́вити тѧ̀, сп҃се, є҆ди́не сы́й пребл҃гі́й.

=Сла́ва, то́йже.=
{{text_align=center}}

=И҆ ны́нѣ, бг҃оро́диченъ, гла́съ то́йже:=
{{text_align=center}}

~Бцⷣе, не пре́зри менѐ тре́бꙋюща застꙋпле́нїѧ твоегѡ̀: на тѧ́ бо ᲂу҆пова̀ дꙋша̀ моѧ̀, поми́лꙋй мѧ̀.

=По г҃-мъ стїхосло́вїи сѣда́ленъ, гла́съ є҃.=
{{text_align=center}}

=Подо́бенъ:= ~Ст҃ѣ́йшаѧ херꙋві̑мъ:
{{text_align=center}}

~Свѣтлѣ́йшꙋю въ добродѣ́телехъ, сожи́тельницꙋ нбⷭ҇нꙋю, воздержа́нїе ми́рнѡ на́мъ соверши́ти моли́сѧ, мо́лимъ тѧ̀, а҆пⷭ҇льскаѧ двоенадесѧ́тице, и҆ прїѧ́ти плоды̀ сп҃се́нїѧ: вы́ бо вои́стиннꙋ земны̑мъ є҆стѐ держа́ва, и҆ прибѣ́жище дꙋша́мъ на́шымъ.

=Сла́ва, то́йже:=
{{text_align=center}}

=И҆ ны́нѣ, бг҃оро́диченъ, подо́бенъ, гла́съ то́йже:=
{{text_align=center}}

~Ст҃ѣ́йшаѧ херꙋві̑мъ, вы́шшаѧ нб҃съ, всепѣ́таѧ бцⷣе, тѧ̀ вои́стиннꙋ и҆сповѣ́дающе, и҆́мамы грѣ́шнїи сп҃се́нїе, и҆ ѡ҆брѣта́емъ во и҆скꙋше́нїихъ предста́тельство. тѣ́мже не преста́й ѡ҆ на́съ молѧ́щи,держа́во и҆ прибѣ́жище дꙋша́мъ на́шымъ.

=Канѡ́нъ въ мине́и.=
{{text_align=center}}

=И҆ трипѣ́снецъ господи́на і҆ѡ́сифа, гла́съ в҃.=
{{text_align=center}}

=И҆ стїхосло́витсѧ четве́ртаѧ пѣ́снь ѱалти́ри.=
{{text_align=center}}

=Пѣ́снь д҃.=
{{text_align=center}}

=І҆рмо́съ:= ~Прише́лъ є҆сѝ ѿ дѣ́вы:

~Воздержа́нїѧ зари̑ прїе́млющи, ѡ҆блиста́йсѧ, дꙋшѐ, и҆ ѿбѣ́гни грѣхо́внагѡ ѡ҆мраче́нїѧ: ꙗ҆́кѡ да возсїѧ́етъ тѝ ѡ҆ставле́нїѧ свѣ́тъ, бж҃е́ственнымъ дх҃омъ.

=Оу҆́=дицею сла́сти прельсти́въ, плѣ́нника восхи́ти мѧ̀ льсти́вый: но мі́ръ сло́вомъ ᲂу҆лови́вшїи а҆пⷭ҇ли, ѿ тогѡ̀ ѕло́бы мѧ̀ и҆зба́вите.

~Ꙗ҆ви́стесѧ зарє́нїѧ со́лнца сла́вы, а҆пⷭ҇ли сла́внїи, пре́лести тьмꙋ̀ ѿгонѧ́юще: и҆ менѐ ᲂу҆́бо просвѣти́те, всѧ́кою ѕло́бою ѡ҆мраче́ннаго.

=Бг҃оро́диченъ:= ~Воззовꙋ̀ къ тебѣ̀, дв҃о, въ нощѝ и҆ во днѝ печа́ленъ сы́й, и҆ и҆зба́влюсѧ, и҆ сла̑сте́й прейдꙋ̀ стѣ́нꙋ, и҆ сп҃сꙋ́сѧ, твое́ю си́лою ѡ҆гражда́емый.

=И҆́ный, господи́на ѳео́дѡра. Гла́съ є҃.=
{{text_align=center}}

=І҆рмо́съ:= ~Дѣла̀ смотре́нїѧ твоегѡ̀, гдⷭ҇и:

~Сл҃нца пра́вды свѣти̑ла всесвѣ̑тлаѧ сꙋ́ще, а҆пⷭ҇ли, просвѣща́ете земны́й мі́ръ, мра́къ пре́лести ѿгонѧ́юще.

~Цѣвни́ца сп҃сова дх҃одви́жимаѧ сꙋ́ще, а҆пⷭ҇ли, позна́вшесѧ на землѝ, доброгла́снꙋю поетѐ на́мъ пѣ́снь, и҆ мі́ръ къ бг҃ꙋ ѡ҆браща́ете.

=Сла́ва, трⷪ҇ченъ:=
{{text_align=center}}

~Трⷪ҇цꙋ во є҆ди́нственнѣмъ сꙋществѣ̀ сла́вѧще, є҆ди́наго гдⷭ҇а бг҃а воспои́мъ, нерожде́ннаго ѻ҆ц҃а̀,сн҃а рожде́ннаго, и҆ дх҃а живꙋ́щаго.

=Бг҃оро́диченъ:= ~Дв҃а зача́тъ во чре́вѣ, гдⷭ҇и, и҆ родѝ тебѐ є҆мманꙋ́ила: и҆зше́лъ бо є҆сѝ на сп҃се́нїе люде́й твои́хъ, сп҃стѝ пома̑занныѧ твоѧ̑, чл҃вѣколю́бче.

=Сла́ва тебѣ̀, бж҃е на́шъ, сла́ва тебѣ̀.=

~А҆пⷭ҇льскаѧ двоенадесѧ́тице, бж҃е́ственнаѧ и҆ всечⷭ҇тна́ѧ, молѝ хрⷭ҇та̀ ѡ҆ на́съ, мо́лимсѧ, прейтѝ на́мъ бл҃гомо́щнѡ четыредесѧтодне́вное по́прище.

=І҆рмо́съ:= ~Дѣла̀ смотре́нїѧ твоегѡ̀, гдⷭ҇и, ᲂу҆жаси́ша прⷪ҇ро́ка а҆ввакꙋ́ма: и҆зше́лъ бо є҆сѝ на сп҃се́нїе люде́й твои́хъ, сп҃стѝ пома̑занныѧ твоѧ̑ прише́лъ є҆сѝ.

=Пѣ́снь и҃.=
{{text_align=center}}

=І҆рмо́съ:= ~Велѣ́нїю мꙋчи́телевꙋ:

~Пости́мсѧ ѿ всѧ́кїѧ сла́сти, ѡ҆горчева́юще чꙋ̑вства посто́мъ, и҆ питїѐ ᲂу҆миле́нїѧ те́плѣ да пїе́мъ, пою́ще: бл҃гослови́те, дѣла̀ гдⷭ҇нѧ, гдⷭ҇а.

~Є҆гда̀ сѧ́дете со хрⷭ҇то́мъ сꙋди́ти человѣ́кѡмъ, а҆пⷭ҇ли, ѡ҆деснꙋ́ю стоѧ́нїѧ ѻ҆́бщникꙋ и҆ мнѣ̀ бы́ти моли́тесѧ, мно́гими грѣхми́ сꙋдꙋ̀ пови́нномꙋ.

~На колесни́цꙋ бж҃е́ственныхъ добродѣ́телей, посто́мъ ѡ҆чи́стившесѧ, взы́демъ, и҆ къ воздꙋ́шнѣй высотѣ̀ ᲂу҆́мъ ѡ҆крили́мъ, пою́ще: бл҃гослови́те, дѣла̀ гдⷭ҇нѧ, гдⷭ҇а.

=Бг҃оро́диченъ:= ~Пребыла̀ є҆сѝ неѡпали́ма, ро́ждши бж҃е́ственный ѻ҆́гнь, дв҃о: но попалѝ стра̑сти дꙋ́шъ вѣ́рою пою́щихъ тѝ гла́съ а҆́гг҃ла, є҆ди́на ра́дости хода́таице.

=И҆́ный.=
{{text_align=center}}

=І҆рмо́съ:= ~Преподо́бнїи твоѝ ѻ҆́троцы:

~Дх҃а трꙋбы̑, хрⷭ҇тѡ́вы ᲂу҆ч҃нкѝ воспѣва́юще, вопїе́мъ: бл҃гослови́те, дѣла̀ гдⷭ҇нѧ, гдⷭ҇а.

~Ꙗ҆́кѡ мл҃твенники мі́рꙋ и҆ прогони́тєли прельще́нїѧ ᲂу҆ч҃нкѝ хрⷭ҇тѡ́вы воспѣва́емъ, вопїю́ще: бл҃гослови́те, дѣла̀ гдⷭ҇нѧ, гдⷭ҇а.

=Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.=

=Трⷪ҇ченъ:= ~Трⷪ҇цꙋ всест҃ꙋ́ю, во ѻ҆ц҃ѣ̀ и҆ сн҃ѣ и҆ дс҃ѣ, воспѣва́юще, пое́мъ: бл҃гослови́те, дѣла̀ гдⷭ҇нѧ, гдⷭ҇а.

=Бг҃оро́диченъ:= ~Неизглаго́ланное твоѐ ржⷭ҇тво̀, чтⷭ҇аѧ, воспѣва́емъ всѝ человѣ́цы, бл҃гоче́стнѡ взыва́юще: бл҃гослови́те, дѣла̀ гдⷭ҇нѧ, гдⷭ҇а.

=Сла́ва тебѣ̀, бж҃е на́шъ, сла́ва тебѣ̀.=

~А҆пⷭ҇ли, моли́тесѧ, ѡ҆чисти́тєльныѧ дни̑ въ ми́рѣ на́мъ сконча́ти, вопїю́щымъ: бл҃гослови́те, дѣла̀ гдⷭ҇нѧ, гдⷭ҇а.

=Хва́лимъ, бл҃гослови́мъ, покланѧ́емсѧ гдⷭ҇еви:=

=І҆рмо́съ:= ~Преподо́бнїи твоѝ ѻ҆́троцы, хрⷭ҇тѐ, въ пещѝ воспѣва́юще глаго́лахꙋ: бл҃гослови́те, дѣла̀ гдⷭ҇нѧ, гдⷭ҇а.

=Пѣ́снь ѳ҃.=
{{text_align=center}}

=І҆рмо́съ:= ~Невмѣсти́маго бг҃а:

~Ѿве́рженъ въ глꙋбо́кꙋю пꙋчи́нꙋ сласте́й, твоегѡ̀ милосе́рдїѧ бе́зднꙋ призыва́ю: ко́рмчїй, сп҃си́ мѧ.

~Милосе́рдїѧ и҆сто́чниче, да́ждь мѝ ны́нѣ ᲂу҆миле́нїе, воздыха́нїе, ꙗ҆́кѡ да воспла́чꙋ ѡ҆ безмѣ́рныхъ морѧ̀хъ ѕѡ́лъ мои́хъ.

=Оу҆=ч҃нкѡ́въ твои́хъ, і҆и҃се, честны́ми молє́нїи, да́ждь мѝ поклони́тисѧ честно́мꙋ воскрⷭ҇нїю и҆ бж҃е́ствєннымъ твои̑мъ стрⷭ҇те́мъ.

=Бг҃оро́диченъ:= ~Ѡ҆небеси́вшаѧ на́ше земно́е смѣше́нїе бж҃їимъ въ тебѣ̀ вселе́нїемъ, всенепоро́чнаѧ, и҆зба́ви всѧ̑ ѿ бѣ́дъ.

=И҆́ный.=
{{text_align=center}}

=І҆рмо́съ:= ~Велича́емъ, хрⷭ҇тѐ:

~И҆з̾ и҆стѡ́чникъ сп҃совыхъ прⷪ҇ро́чески поче́рпше во́дꙋ безсме́ртїѧ, а҆пⷭ҇ли ᲂу҆че́ньми жи́зни жа́ждꙋщыѧ напаѧ́ютъ всегда̀.

~Цр҃ѧ̀ нбⷭ҇нагѡ ꙗ҆́вльшесѧ кнѧ́зи, а҆пⷭ҇ли, покори́сте вселе́ннꙋю всю̀ сего̀ є҆ди́наго почита́ти,покланѧ́тисѧ и҆ славосло́вити, ꙗ҆́кѡ бг҃а.

=Сла́ва, трⷪ҇ченъ:= ~Трⷪ҇це нераздѣ́льнаѧ, є҆ди́нице вседѣ́тельнаѧ и҆ всеси́льнаѧ, ѻ҆́ч҃е, сн҃е и҆ ст҃ы́й дш҃е: ты̀ бг҃ъ мо́й, гдⷭ҇ь и҆ свѣ́тъ, и҆ тебѣ̀ воспѣва́ѧ покланѧ́юсѧ.

=Бг҃оро́диченъ:= ~Тѧ̀, мт҃и и҆ дв҃о чтⷭ҇аѧ, ᲂу҆бл҃жи́мъ ро́ди родѡ́въ: ꙗ҆́кѡ была̀ є҆сѝ ѡ҆чисти́лище мі́рꙋ, сп҃са и҆ содѣ́телѧ неизглаго́ланнѡ ро́ждши.

=Сла́ва тебѣ̀, бж҃е на́шъ, сла́ва тебѣ̀.=

~А҆пⷭ҇льскїй ли́че, воспѣва́ющыѧ тѧ̀ сп҃са́й, и҆ сподо́би во ᲂу҆миле́нїи се́рдца прейтѝ всѧ̑ дни̑ свѣтотво́рныхъ постѡ́въ.

=І҆рмо́съ:= ~Велича́емъ, хрⷭ҇тѐ, твою̀ всенепоро́чнꙋю мт҃рь чтⷭ҇ꙋю: ꙗ҆́кѡ преесте́ственнѡ пло́тїю роди́ тѧ, ѿ всѧ́кїѧ ле́сти и҆ тлѣ́нїѧ на́съ и҆зба́вльшаго.

=Свѣти́ленъ гла́са.=
{{text_align=center}}

=На стїхо́внѣ самогла́сенъ днѐ, два́жды, гла́съ г҃:=
{{text_align=center}}

~Гдⷭ҇и, мнѣ̀ грѣ́шномꙋ положи́лъ є҆сѝ покаѧ́нїе, менѐ недосто́йнаго сп҃стѝ хотѧ̀ безмѣ́рною млⷭ҇тїю твое́ю. къ тебѣ̀ припа́даю молѧ́сѧ: посто́мъ дꙋ́шꙋ мою̀ приклонѝ, ꙗ҆́кѡ къ тебѣ̀ прибѣго́хъ, є҆ди́номꙋ многомлⷭ҇тивомꙋ.

=Мч҃нченъ:= ~Ꙗ҆́кѡ свѣти̑ла въ мі́рѣ сїѧ́ете и҆ по сме́рти, ст҃і́и мч҃нцы, по́двигомъ до́брымъ подвиза́вшесѧ: тѣ́мже и҆мꙋ́ще дерзнове́нїе, хрⷭ҇та̀ ᲂу҆моли́те, поми́ловатисѧ дꙋша́мъ на́шымъ.

=Сла́ва, и҆ ны́нѣ, бг҃оро́диченъ, гла́съ то́йже:=
{{text_align=center}}

~Бцⷣе, предста́тельство всѣ́хъ молѧ́щихсѧ, тобо́ю дерза́емъ, и҆ тобо́ю хва́лимсѧ и҆ въ тебѣ̀ всѐ ᲂу҆пова́нїе на́ше є҆́сть: молѝ ро́ждшагосѧ и҆з̾ тебє̀ за непотрє́бныѧ рабы̑ твоѧ̑.

=На ѕ҃-мъ часѣ̀, тропа́рь прⷪ҇ро́чества, гла́съ а҃:=
{{text_align=center}}

~Ѿ ви́димыхъ и҆ неви́димыхъ вра̑гъ и҆зба́ви на́съ, гдⷭ҇и, да не когда̀ рекꙋ́тъ ꙗ҆зы́цы: гдѣ́ є҆́сть бг҃ъ и҆́хъ; да разꙋмѣ́ютъ, влⷣко, ꙗ҆́кѡ презира́еши грѣхѝ люде́й твои́хъ ка́ющихсѧ.

=Прокі́менъ, ѱало́мъ г҃і, гла́съ а҃:= ~Внегда̀ возврати́тъ гдⷭ҇ь плѣне́нїе люде́й свои́хъ.
=Сті́хъ:= ~Речѐ безꙋ́менъ въ се́рдцѣ свое́мъ: нѣ́сть бг҃ъ.

=Прⷪ҇ро́чества и҆са́їина чте́нїе. \[Глава̀ в҃, ст. а҃і-к҃а\].=
{{text_align=center}}

=^В=ознесе́тсѧ гдⷭ҇ь є҆ди́нъ въ де́нь ѻ҆́ный. Де́нь бо гдⷭ҇а саваѡ́ѳа на всѧ́каго досади́телѧ, и҆ гордели́ваго, и҆ на всѧ́каго высо́каго, и҆ велича́ваго, и҆ смирѧ́тсѧ: и҆ на всѧ́къ ке́дръ лїва́нскїй высо́кихъ и҆ превознесе́нныхъ, и҆ на всѧ́ко дре́во же́лꙋдѧ васа́нска, и҆ на всѧ́кꙋю го́рꙋ высо́кꙋю, и҆ на всѧ́кїй хо́лмъ высо́кїй, и҆ на всѧ́кїй сто́лпъ высо́къ, и҆ на всѧ́кꙋю стѣ́нꙋ высо́кꙋю, и҆ на всѧ́кїй кора́бль морскі́й, и҆ на всѧ́ко видѣ́нїе добро́ты корабле́й. И҆ смири́тсѧ всѧ́кїй человѣ́къ, и҆ паде́тсѧ высота̀ человѣ́ча, и҆ вознесе́тсѧ гдⷭ҇ь є҆ди́нъ въ де́нь ѻ҆́ный. И҆ рꙋкотворє́ннаѧ всѧ̑ скры́ютъ, вне́сше въ пещє́ры, и҆ въ разсѣ̑лины ка́менїй, и҆ въ верте́пы земны̑ѧ, ѿ лица̀ стра́ха гдⷭ҇нѧ и҆ ѿ сла́вы крѣ́пости є҆гѡ̀, є҆гда̀ воста́нетъ сокрꙋши́ти зе́млю. Въ де́нь бо ѻ҆́ный и҆зри́нетъ человѣ́къ ме́рзѡсти своѧ̑ златы̑ѧ и҆ срє́брѧныѧ, ꙗ҆̀же сотвори́ша, да покланѧ́ютсѧ сꙋ́єтнымъ и҆ нетопырє́мъ, є҆́же вни́ти въ верте́пы тве́рдагѡ ка́мене и҆ въ разсѣ̑лины ка́менїй ѿ лица̀ стра́ха гдⷭ҇нѧ и҆ ѿ сла́вы крѣ́пости є҆гѡ̀, є҆гда̀ воста́нетъ сокрꙋши́ти зе́млю.

=Прокі́менъ, ѱало́мъ д҃і, гла́съ д҃:= ~Гдⷭ҇и, кто̀ ѡ҆бита́етъ въ жили́щи твое́мъ; =Сті́хъ:= ~Ходѧ́й непоро́ченъ и҆ дѣ́лаѧй пра́вдꙋ.

![Image42](Pictures/1000000000000129000000A1EAE9771B5FE46B2F.png)

![Image43](Pictures/100000000000036A0000005F12C02A5157617447.png)

=Въ четверто́къ ве́чера,=
{{text_align=center}}

=во свѣти́льничномъ ѡ҆бы́чное стїхосло́вїе.=
{{text_align=center}}

=На Гдⷭ҇и воззва́хъ,= =стїхи̑ры подѡ́бны трїѡ́ди, і҆ѡ́сифа, гла́съ в҃. Подо́бенъ:= ~Просвѣти́телѧ на́шего:
{{text_align=center}}

~Ѡ҆мраче́на мѧ̀ прельще́ньми борца̀, хрⷭ҇тѐ мо́й, просвѣтѝ, ѡ҆мрачи́вый нѣ́когда со́лнце, ви́сѧ на крⷭ҇тѣ̀, и҆ просвѣти́вый вѣ̑рныѧ свѣ́томъ и҆́стиннымъ, ѡ҆ставле́нїѧ ꙗ҆́вѣ, ꙗ҆́кѡ да ходѧ́й во свѣ́тѣ твои́хъ повелѣ́нїй, дости́гнꙋ чи́стѣ воскрⷭ҇нїѧ твоегѡ̀ зарѝ сп҃си́тельныѧ.

=Подо́бенъ:=
{{text_align=center}}

~Ꙗ҆́коже лоза̀ на дре́вѣ ви́сѧ, сп҃се, вїно́мъ нетлѣ́нїѧ напои́лъ є҆сѝ, хрⷭ҇тѐ, концы̀. тѣ́мже вопїю̀: пїѧ́нствомъ грѣхо́внымъ лю́тѣ ѡ҆мрача́ема мѧ̀ при́снѡ, сла́достїю ᲂу҆миле́нїѧ и҆́стиннагѡ напои́въ, пости́тисѧ ѿ сласте́й мѧ̀ ны́нѣ ᲂу҆крѣпѝ, сп҃се, ꙗ҆́кѡ бл҃гъ и҆ чл҃вѣколю́бецъ.

=И҆́нъ подо́бенъ, кѵ́ръ ѳео́дѡра, гла́съ то́йже.=
{{text_align=center}}

=Подо́бенъ:= ~Ѽ вели́кагѡ та́инства:
{{text_align=center}}

~Ѽ крⷭ҇та̀ твоегѡ̀ си́лы! се́й произрастѝ цр҃кви воздержа́нїе, дре́внее а҆да́мово во є҆де́мѣ невоздержа́нїе и҆з̾ ко́рене и҆сто́ргшее: ѻ҆́ное ᲂу҆́бѡ сме́рть принесѐ человѣ́кѡмъ, но се́й нетлѣ́ннѡ и҆сточа́етъ безсме́ртїе мі́рꙋ, ꙗ҆́коже и҆з̾ и҆сто́чника и҆на́гѡ ра́йскагѡ, и҆злїѧ́нїемъ твоеѧ̀ живото́чныѧ кро́ве, вкꙋ́пѣ же и҆ воды̀: ѿѻнꙋ́дꙋже всѧ̑ ѡ҆животвори́шасѧ. и҆́мже на́мъ поста̀ весе́лїе ᲂу҆сладѝ, бж҃е і҆и҃левъ, и҆мѣ́ѧй ве́лїю млⷭ҇ть.

=И҆ въ мине́и г҃. Сла́ва, и҆ ны́нѣ, крⷭ҇тобг҃оро́диченъ.=
{{text_align=center}}

=Прокі́менъ, ѱало́мъ є҃і, гла́съ д҃:= ~Бл҃гословлю̀ гдⷭ҇а вразꙋми́вшаго мѧ̀. =Сті́хъ:= ~Сохрани́ мѧ, гдⷭ҇и, ꙗ҆́кѡ на тѧ̀ ᲂу҆пова́хъ.

=Бытїѧ̀ чте́нїе. \[Глава̀ в҃, ст. д҃-ѳ҃і.\]=
{{text_align=center}}

=^С=їѧ̀ кни́га бытїѧ̀ нб҃сѐ и҆ землѝ, є҆гда̀ бы́сть, во́ньже де́нь сотворѝ гдⷭ҇ь бг҃ъ нб҃о и҆ зе́млю, и҆ всѧ́кїй ѕла́къ се́льный, пре́жде да́же бы́ти на землѝ, и҆ всѧ́кꙋю травꙋ̀ се́льнꙋю, пре́жде да́же прозѧ́бнꙋти: не бо̀ ѡ҆дождѝ гдⷭ҇ь бг҃ъ на зе́млю, и҆ человѣ́къ не бѧ́ше дѣ́лати ю҆̀. И҆сто́чникъ же и҆схожда́ше и҆з̾ землѝ, и҆ напаѧ́ше всѐ лицѐ землѝ. И҆ созда̀ бг҃ъ человѣ́ка, пе́рсть \[взе́мъ\] ѿ землѝ, и҆ вдꙋ́нꙋ въ лицѐ є҆гѡ̀ дыха́нїе жи́зни: и҆ бы́сть человѣ́къ въ дꙋ́шꙋ жи́вꙋ. И҆ насадѝ гдⷭ҇ь бг҃ъ ра́й во є҆де́мѣ на восто́цѣхъ, и҆ введѐ та́мѡ человѣ́ка, є҆го́же созда̀. И҆ прозѧбѐ бг҃ъ є҆щѐ ѿ землѝ всѧ́кое дре́во кра́сное въ видѣ́нїе и҆ до́брое въ снѣ́дь: и҆ дре́во жи́зни посредѣ̀ раѧ̀, и҆ дре́во є҆́же вѣ́дѣти разꙋмѣ́тельное до́брагѡ и҆ лꙋка́вагѡ. Рѣка́ же и҆схо́дитъ и҆з̾ є҆де́ма, напаѧ́ти ра́й: ѿтꙋ́дꙋ разлꙋча́етсѧ въ четы́ри нача̑ла. И҆́мѧ є҆ди́ной фїсѡ́нъ: сїѧ̀ ѡ҆крꙋжа́ющаѧ сїю̀ зе́млю є҆ѵїла́тскꙋю: та́мѡ ᲂу҆́бо є҆́сть зла́то, зла́то же ѻ҆́ныѧ землѝ до́брое: и҆ та́мѡ є҆́сть а҆́нѳраѯъ и҆ ка́мень зеле́ный. И҆ и҆́мѧ рѣцѣ̀ второ́й геѡ́нъ: сїѧ̀ ѡ҆крꙋжа́ющаѧ всю̀ зе́млю є҆ѳїо́пскꙋю. И҆ рѣка̀ тре́тїѧ ті́гръ: сїѧ̀ проходѧ́щаѧ прѧ́мѡ а҆ссѵ̀рі́ѡмъ. Рѣка́ же четве́ртаѧ є҆ѵфра́тъ. И҆ взѧ̀ гдⷭ҇ь бг҃ъ человѣ́ка, є҆го́же созда̀, и҆ введѐ є҆го̀ въ ра́й сла́дости, дѣ́лати є҆го̀ и҆ храни́ти. И҆ заповѣ́да гдⷭ҇ь бг҃ъ а҆да́мꙋ, глаго́лѧ: ѿ всѧ́кагѡ дре́ва, є҆́же въ раѝ, снѣ́дїю снѣ́си: ѿ дре́ва же, є҆́же разꙋмѣ́ти до́брое и҆ лꙋка́вое, не снѣ́сте ѿ негѡ̀: а҆ во́ньже а҆́ще де́нь снѣ́сте ѿ негѡ̀, сме́ртїю ᲂу҆́мрете. И҆ речѐ гдⷭ҇ь бг҃ъ: не добро̀ бы́ти человѣ́кꙋ є҆ди́номꙋ: сотвори́мъ є҆мꙋ̀ помо́щника по немꙋ̀. И҆ созда̀ бг҃ъ є҆щѐ ѿ землѝ всѧ̑ ѕвѣ̑ри сє́льныѧ, и҆ всѧ̑ пти̑цы небє́сныѧ, и҆ приведѐ ѧ҆̀ ко а҆да́мꙋ ви́дѣти, что̀ нарече́тъ ѧ҆̀: и҆ всѧ́ко є҆́же а҆́ще наречѐ а҆да́мъ дꙋ́шꙋ жи́вꙋ, сїѐ и҆́мѧ є҆мꙋ̀.

=Прокі́менъ, ѱало́мъ ѕ҃і, гла́съ д҃:= ~Сохрани́ мѧ, гдⷭ҇и, ꙗ҆́кѡ зѣ́ницꙋ ѻ҆́ка. =Сті́хъ: Оу҆=слы́ши, гдⷭ҇и, пра́вдꙋ мою̀.

=При́тчей чте́нїе. \[Глава̀ г҃, ст. а҃-и҃і.\]=
{{text_align=center}}

=^С=ы́не, мои́хъ зако́нѡвъ не забыва́й, глаго́лы же моѧ̑ да соблюда́етъ твоѐ се́рдце: долготꙋ́ бо житїѧ̀, и҆ лѣ̑та жи́зни, и҆ ми́ръ приложа́тъ тебѣ̀. Ми́лѡстыни и҆ вѣ́ра да не ѡ҆скꙋдѣва́ютъ тебѣ̀: ѡ҆бложи́ же ѧ҆̀ на твое́й вы́и, и҆ напишѝ ѧ҆̀ на скрижа́ли се́рдца твоегѡ̀: и҆ ѡ҆брѧ́щеши бл҃года́ть. И҆ промышлѧ́й дѡ́браѧ пред̾ гдⷭ҇емъ \[бг҃омъ\] и҆ человѣ̑ки. Бꙋ́ди ᲂу҆пова́ѧ всѣ́мъ се́рдцемъ на бг҃а, ѡ҆ твое́й же премꙋ́дрости не возноси́сѧ: во всѣ́хъ пꙋте́хъ твои́хъ познава́й ю҆̀,да и҆справлѧ́етъ пꙋти̑ твоѧ̑. Не бꙋ́ди мꙋ́дръ ѡ҆ себѣ̀: бо́йсѧ же бг҃а, и҆ ᲂу҆клонѧ́йсѧ ѿ всѧ́кагѡ ѕла̀: тогда̀ и҆сцѣле́нїе бꙋ́детъ тѣ́лꙋ твоемꙋ̀ и҆ ᲂу҆врачева́нїе косте́мъ твои̑мъ. Чтѝ гдⷭ҇а ѿ пра́ведныхъ твои́хъ трꙋдѡ́въ, и҆ нача́тки дава́й є҆мꙋ̀ ѿ твои́хъ плодѡ́въ пра́вды: да и҆спо́лнѧтсѧ жи̑тницы твоѧ̑ мно́жествомъ пшени́цы, вино́ же точи̑ла твоѧ̑ да и҆сточа́ютъ. Сы́не, не пренебрега́й наказа́нїѧ гдⷭ҇нѧ, нижѐ ѡ҆слабѣва́й ѿ негѡ̀ ѡ҆блича́емый: є҆го́же бо лю́битъ гдⷭ҇ь, наказꙋ́етъ, бїе́тъ же всѧ́каго сы́на, є҆го́же прїе́млетъ. Бл҃же́нъ человѣ́къ, и҆́же ѡ҆брѣ́те премꙋ́дрость, и҆ сме́ртенъ, и҆́же ᲂу҆вѣ́дѣ ра́зꙋмъ. Лꙋ́чше бо сїю̀ кꙋпова́ти, не́жели зла́та и҆ сребра̀ сокрѡ́вища.Честнѣ́йша же є҆́сть ка́менїй многоцѣ́нныхъ: не сопротивлѧ́етсѧ є҆́й ничто́же лꙋка́во, бл҃гозна́тна є҆́сть всѣ̑мъ приближа́ющымсѧ є҆́й: всѧ́ко же честно́е недосто́йно є҆ѧ̀ є҆́сть. Долгота́ бо житїѧ̀ и҆ лѣ̑та жи́зни въ десни́цѣ є҆ѧ̀, въ шꙋ́йцѣ же є҆ѧ̀ бога́тство и҆ сла́ва: ѿ ᲂу҆́стъ є҆ѧ̀ и҆схо́дитъ пра́вда, зако́нъ же и҆ млⷭ҇ть на ѧ҆зы́цѣ но́ситъ. Пꙋтїѐ є҆ѧ̀ пꙋтїѐ добрѝ, и҆ всѧ̑ стєзѝ є҆ѧ̀ ми̑рны. Дре́во живота̀ є҆́сть всѣ̑мъ держа́щымсѧ є҆ѧ̀, и҆ воскланѧ́ющымсѧ на ню̀, ꙗ҆́кѡ на гдⷭ҇а, тверда̀.

=На стїхо́внѣ самогла́сенъ днѐ, два́жды, гла́съ д҃:=
{{text_align=center}}

~Жела́юще бж҃е́ственныѧ па́схи причасти́тисѧ, не ѿ є҆гѵ́пта, но и҆з̾ сїѡ́на грѧдꙋ́щїѧ, грѣхо́вный ква́съ ѿве́ргнемъ покаѧ́нїемъ: препоѧ́шимъ чресла̀ на̑ша ᲂу҆мерщвле́нїемъ сласте́й: ᲂу҆краси́мъ но́ги сапогмѝ, возбрани́тельными ѿ всѧ́кагѡ пꙋтѝ лꙋка́вагѡ, и҆ ᲂу҆тверди́мсѧ па́лицею вѣ́ры: не ревнꙋ́имъ врагѡ́мъ влⷣчнѧгѡ крⷭ҇та̀ боготворѧ́ще чре́во, но послѣ́дꙋимъ побѣ́дꙋ на дїа́вола посто́мъ на́мъ показа́вшемꙋ, сп҃сꙋ дꙋ́шъ на́шихъ.

=Мч҃нченъ:= ~Прославлѧ́емый въ па́мѧтехъ мч҃нкъ твои́хъ, хрⷭ҇тѐ бж҃е, ѿ ни́хъ ᲂу҆молѧ́емь, низпослѝ на́мъ ве́лїю млⷭ҇ть.

=Сла́ва, и҆ ны́нѣ, крⷭ҇тобг҃оро́диченъ, гла́съ то́йже.=
{{text_align=center}}

=Подо́бенъ:= ~Ꙗ҆́кѡ до́блѧ:
{{text_align=center}}

~На крⷭ҇тѣ́ тѧ є҆гда̀ ᲂу҆зрѣ̀ пригвожда́ема, гдⷭ҇и, а҆́гница и҆ мт҃и твоѧ̀ дивлѧ́шесѧ и҆ глаго́лаше: что̀ видѣ́нїе сїѐ, сн҃е возжелѣ́нне; сїѧ̑ тѝ воздае́тъ невѣ́рный наро́дъ беззако́нный, мно́гихъ твои́хъ чꙋде́съ наслади́выйсѧ. но сла́ва неизрече́нномꙋ снисхожде́нїю твоемꙋ̀, влⷣко.

=И҆ про́чее послѣ́дованїе по ѡ҆бы́чаю.=
{{text_align=center}}

![Image44](Pictures/10000000000001C100000103640E70AD5A9B4D77.png)

![Image45](Pictures/100000000000036E0000008BAE5DC88CB4B09AD4.png)

=Въ четверто́къ пе́рвыѧ седми́цы на повече́рїи=
{{text_align=center}}

=пое́мъ настоѧ́щїй вели́кїй канѡ́нъ прпⷣбнагѡ ѻ҆тца̀ на́шегѡ а҆ндре́а кри́тскагѡ и҆ і҆ерꙋсали́мскагѡ. Гла́съ ѕ҃. І҆рмосы̀ по два́жды. Твори́мъ же на кі́йждо тропа́рь покло́ны г҃, глаго́люще и҆ сті́хъ:= ~Поми́лꙋй мѧ̀, бж҃е, поми́лꙋй мѧ̀.
{{text_align=center}}

=Пѣ́снь а҃.=
{{text_align=center}}

=І҆рмо́съ:= ~Помо́щникъ и҆ покрови́тель:

~А҆́гнче бж҃їй, взе́млѧй грѣхѝ всѣ́хъ, возьмѝ ѿ менє̀ бре́мѧ тѧ́жкое грѣхо́вное, и҆ ꙗ҆́кѡ бл҃госе́рдъ, да́ждь мѝ сле́зы ᲂу҆миле́нїѧ.

~Тебѣ̀ припа́даю, і҆и҃се: согрѣши́хъ тѝ, бꙋ́ди млⷭ҇тивъ мѝ, возьмѝ ѿ менє̀ бре́мѧ тѧ́жкое грѣхо́вное, и҆ ꙗ҆́кѡ бл҃госе́рдый бг҃ъ, ка́ющасѧ прїими́ мѧ.

~Не вни́ди со мно́ю въ сꙋ́дъ, носѧ̀ моѧ̑ дѣѧ̑нїѧ, словеса̀ и҆зыскꙋ́ѧ, и҆ ѡ҆блича́ѧ стремлє́нїѧ: но въ щедро́тахъ твои́хъ презира́ѧ моѧ̑ лю̑таѧ, сп҃си́ мѧ, всеси́льне.

~Покаѧ́нїѧ вре́мѧ: прихождꙋ́ къ тебѣ́ созда́телю моемꙋ̀, возьмѝ ѿ менє̀ бре́мѧ тѧ́жкое грѣхо́вное, и҆ ꙗ҆́кѡ бл҃госѐрдъ, да́ждь мѝ сле́зы ᲂу҆миле́нїѧ.

~Бога́тство дꙋше́вное и҆жди́въ грѣхо́мъ, пꙋ́стъ є҆́смь добродѣ́телей бл҃гочести́выхъ, а҆́лченъ же зовꙋ̀: млⷭ҇ти пода́телю, предвари́въ ты̀ мѧ ᲂу҆ще́дри.

=Марі́и:= ~Прикло́ньшисѧ къ бж҃е́ствєннымъ зако́нѡмъ хрⷭ҇та̀, къ семꙋ̀ пристꙋпи́ла є҆сѝ, сла́достей неꙋдержи̑маѧ стремлє́нїѧ ѡ҆ста́вивши, и҆ всѧ́кꙋю добродѣ́тель ꙗ҆́кѡ є҆ди́нꙋ всебл҃гоговѣ́йнѡ и҆спра́вила є҆сѝ.

=Сла́ва, трⷪ҇ченъ:= ~Пресꙋ́щнаѧ трⷪ҇це, во є҆ди́ницѣ покланѧ́емаѧ, возмѝ ѿ менє̀ бре́мѧ тѧ́жкое грѣхо́вное, и҆ ꙗ҆́кѡ бл҃госе́рда, да́ждь мѝ сле́зы ᲂу҆миле́нїѧ.

=Бг҃оро́диченъ:= ~Бцⷣе, наде́ждо и҆ предста́тельство тебѐ пою́щихъ, возьмѝ ѿ менє̀ бре́мѧ тѧ́жкое грѣхо́вное, и҆ ꙗ҆́кѡ влⷣчца чтⷭ҇аѧ, ка́ющасѧ прїими́ мѧ.

=Пѣ́снь в҃.=
{{text_align=center}}

=І҆рмо́съ:= ~Ви́дите, ви́дите, ꙗ҆́кѡ а҆́зъ є҆́смь бг҃ъ, ма́ннꙋ ѡ҆дожди́вый:

~Мꙋ́жа ᲂу҆би́хъ въ ꙗ҆́звꙋ мнѣ̀ и҆ ю҆́ношꙋ въ стрꙋ́пъ, ламе́хъ рыда́ѧ вопїѧ́ше, ꙗ҆́коже рече́но є҆́сть: ты́ же не трепе́щеши, ѽ дꙋшѐ моѧ̀, ѡ҆калѧ́вши пло́ть и҆ ᲂу҆́мъ ѡ҆скверни́вши.

~Сто́лпъ ᲂу҆мы́слила є҆сѝ созда́ти, ѽ дꙋшѐ, и҆ ᲂу҆твержде́нїе водрꙋзи́ти твои́ми похотьмѝ, а҆́ще не бы̀ зижди́тель смѣси́лъ совѣ́ты твоѧ̑ и҆ низве́рглъ на зе́млю ᲂу҆хищрє́нїѧ твоѧ̑.

~Ѽ ка́кѡ поревнова́хъ ламе́хꙋ, дре́внемꙋ ᲂу҆бі́йцѣ, дꙋ́шꙋ ꙗ҆́кѡ мꙋ́жа, ᲂу҆́мъ ꙗ҆́кѡ ю҆́ношꙋ, тѣ́ло же моѐ ꙗ҆́кѡ бра́та ᲂу҆би́въ, ꙗ҆́кѡ ка́їнъ ᲂу҆бі́йца, любосла́стными стремле́ньми!

~Ѡ҆дождѝ гдⷭ҇ь ѿ гдⷭ҇а ѻ҆́гнь нѣ́когда, беззако́нїе неи́стовствꙋющее содо́ма попали́въ: ты́ же, ѽ дꙋшѐ, вжегла̀ є҆сѝ ѻ҆́гнь гее́нскїй, въ не́мже и҆́маши го́рцѣ сожже́на бы́ти.

=Оу҆=ѧ́звленъ, ра́ненъ бы́хъ: сѐ стрѣ́лы вра̑жїѧ и҆з̾ѧзви́вшыѧ мою̀ дꙋ́шꙋ и҆ тѣ́ло: сѐ стрꙋ́пи, гноє́нїѧ, повреждє́нїѧ вопїю́тъ ѡ҆ ра́нахъ самово́льныхъ мои́хъ страсте́й.

=Марі́и:= ~Просте́рла є҆сѝ рꙋ́цѣ твоѝ къ ще́дромꙋ бг҃ꙋ, марі́е, въ бе́зднѣ ѕѡ́лъ погрꙋжа́емаѧ: и҆ ꙗ҆́коже петрꙋ̀, чл҃вѣколю́бнѡ се́й рꙋ́кꙋ по́мощи прострѐ, твоегѡ̀ ѡ҆браще́нїе всѧ́чески и҆скі́й.

=Сла́ва, трⷪ҇ченъ:= ~Безнача́льнаѧ, несозда́ннаѧ трⷪ҇це, нераздѣ́льнаѧ є҆ди́нице, ка́ющасѧ мѧ̀ прїимѝ, согрѣши́вша сп҃сѝ. твоѐ є҆́смь созда́нїе, не пре́зри: но пощадѝ мѧ̀ и҆ и҆зба́ви ѿ ѻ҆́гненнагѡ ѡ҆сꙋжде́нїѧ.

=Бг҃оро́диченъ:= ~Пречтⷭ҇аѧ влⷣчце, бг҃ороди́тельнице, наде́ждо къ тебѣ̀ прибѣга́ющихъ и҆ приста́нище сꙋ́щихъ въ бꙋ́ри! млⷭ҇тиваго и҆ созда́телѧ и҆ сн҃а твоего̀ ᲂу҆ми́лостиви и҆ мнѣ̀ мл҃твами твои́ми.

=Пѣ́снь г҃.=
{{text_align=center}}

=І҆рмо́съ: Оу҆=твердѝ, гдⷭ҇и, на ка́мени:

~А҆га́ри дре́вней є҆гѵ́птѧныни ᲂу҆подо́биласѧ є҆сѝ, дꙋшѐ, порабо́тивши произволе́нїе своѐ и҆ ро́ждши но́ваго і҆сма́ила, презо́рство.

~Лѣ́ствицꙋ і҆а́кѡвлю ᲂу҆вѣ́дѣла є҆сѝ, дꙋшѐ моѧ̀, ꙗ҆влѧ́емꙋю ѿ землѝ къ нб҃сє́мъ: почто̀ не стѧжа́ла є҆сѝ восхо́да тве́рда, бл҃гоче́стїѧ;

~Сщ҃е́нникꙋ бж҃їю и҆ цр҃ю̀ ᲂу҆едине́нꙋ, подо́бїю хрⷭ҇то́ва въ мі́рѣ житїѧ̀ въ человѣ́цѣхъ, подража́й.

~Ѡ҆брати́сѧ, постенѝ, дꙋшѐ ѡ҆каѧ́ннаѧ, пре́жде да́же не прїи́метъ конца̀ торжество̀ житїѧ̀,пре́жде да́же две́рь черто́га не заключи́тъ гдⷭ҇ь.

~Не бꙋ́ди сто́лпъ сла́ный, дꙋшѐ, возврати́вшисѧ вспѧ́ть: да ᲂу҆страши́тъ тѧ̀ ѡ҆́бразъ содо́мскїй: горѣ̀ въ сигѡ́ръ сп҃са́йсѧ.

~Моле́нїѧ воспѣва́ющихъ тѧ̀ не ѿве́ржи, влⷣко: но ᲂу҆ще́дри, чл҃вѣколю́бче, и҆ пода́ждь вѣ́рою просѧ́щымъ ѡ҆ставле́нїе.

=Сла́ва, трⷪ҇ченъ:= ~Трⷪ҇це про́стаѧ, несозда́ннаѧ, безнача́льное є҆стество̀, въ трⷪ҇цѣ ѵ҆поста́сей воспѣва́емое, сп҃си́ ны, вѣ́рою покланѧ́ющыѧсѧ держа́вѣ твое́й.

=Бг҃оро́диченъ:= ~Ѿ ѻ҆ц҃а̀ безлѣ́тна сн҃а, неискꙋсомꙋ́жнѡ въ лѣ́то родила̀ є҆сѝ, бг҃ороди́тельнице,стра́нное чꙋ́до, пребы́вши дв҃а млеко́мъ пита́ющи.

=Пѣ́снь д҃.=
{{text_align=center}}

=І҆рмо́съ: Оу҆=слы́ша прⷪ҇ро́къ:

~Вре́мѧ житїѧ̀ моегѡ̀ ма́ло и҆ и҆спо́лнено болѣ́зней и҆ лꙋка́вства: но въ покаѧ́нїи мѧ̀ прїимѝ, и҆ въ ра́зꙋмъ призовѝ, да не бꙋ́дꙋ стѧжа́нїе, ни бра́шно чꙋжде́мꙋ: сп҃се, са́мъ мѧ̀ ᲂу҆ще́дри.

~Ца́рскимъ досто́инствомъ, вѣнце́мъ и҆ багрѧни́цею ѡ҆дѣ́ѧнъ, многоимѣ́нный человѣ́къ и҆ пра́ведный,бога́тствомъ ѻ҆бѝлꙋѧ и҆ ста́ды, внеза́пꙋ бога́тства, сла́вы, ца́рства ѡ҆бнища́въ лиши́сѧ.

~А҆́ще пра́веденъ бѧ́ше ѻ҆́нъ и҆ непоро́ченъ па́че всѣ́хъ, и҆ не ᲂу҆бѣжѐ ловле́нїѧ льсти́вагѡ и҆ сѣ́ти: ты́ же грѣхолюби́ва сꙋ́щи, ѡ҆каѧ́ннаѧ дꙋшѐ, что̀ сотвори́ши, а҆́ще чесомꙋ̀ ѿ недовѣ́домыхъ слꙋчи́тсѧ наитѝ тѧ̀;

~Высокоглаго́ливъ ны́нѣ є҆́смь, де́рзостенъ же и҆ се́рдцемъ, вотщѐ и҆ всꙋ́е: да не съ фарїсе́емъ ѡ҆сꙋ́диши мѧ̀, па́че же мытаре́во смире́нїе пода́ждь мѝ, є҆ди́не ще́дре, правосꙋ́де, и҆ семꙋ́ мѧ сочислѝ.

~Согрѣши́хъ, досади́въ сосꙋ́дꙋ пло́ти моеѧ̀, вѣ́мъ, ще́дре: но въ покаѧ́нїи мѧ̀ прїимѝ, и҆ въ ра́зꙋмъ призовѝ, да не бꙋ́дꙋ стѧжа́нїе, ни бра́шно чꙋжде́мꙋ: сп҃се, са́мъ мѧ̀ ᲂу҆ще́дри.

~Кꙋмі́ра мѧ̀ себѣ̀ сотвори́хъ, страстьмѝ дꙋ́шꙋ мою̀ ѡ҆скверни́въ, ще́дре: но въ покаѧ́нїи мѧ̀ прїимѝ, и҆ въ ра́зꙋмъ призовѝ, да не бꙋ́дꙋ стѧжа́нїе, ни бра́шно чꙋжде́мꙋ: сп҃се, са́мъ мѧ̀ ᲂу҆ще́дри.

~Не послꙋ́шахъ гла́са твоегѡ̀, преслꙋ́шахъ писа́нїе твоѐ законополо́жника: но въ покаѧ́нїи мѧ̀ прїимѝ, и҆ въ ра́зꙋмъ призовѝ, да не бꙋ́дꙋ стѧжа́нїе, ни бра́шно чꙋжде́мꙋ: сп҃се, са́мъ мѧ̀ ᲂу҆ще́дри.

=Марі́и:= ~Во глꙋбинꙋ̀ вели́кихъ безмѣ́стїй низве́дшисѧ, не ᲂу҆держа́на была̀ є҆сѝ, марі́е, но по́мысломъ лꙋ́чшимъ ꙗ҆́вѣ востекла̀ є҆сѝ дѣѧ́ньми къ кра́йней добродѣ́тели, пречꙋ́днѡ а҆́гг҃льское є҆стество̀ ᲂу҆диви́вши.

=Сла́ва, трⷪ҇ченъ:= ~Нераздѣ́льное сꙋщество́мъ, несли́тное ли̑цы бг҃осло́влю тѧ̀, трⷪ҇ческое є҆ди́но бж҃ество̀, ꙗ҆́кѡ є҆диноца́рственное и҆ сопрⷭ҇то́льное: вопїю́ ти пѣ́снь вели́кꙋю, въ вы́шнихъ трикра́тнѡ пѣсносло́вимꙋю.

=Бг҃оро́диченъ:= ~И҆ ражда́еши и҆ дѣ́вствꙋеши, и҆ пребыва́еши во ѻ҆бои́хъ є҆стество́мъ дв҃а: рожде́йсѧ ѡ҆бновлѧ́етъ зако́ны є҆стества̀, ᲂу҆тро́ба же ражда́етъ неискꙋсомꙋ́жнаѧ, и҆дѣ́же хо́щетъ бг҃ъ, побѣжда́етсѧ є҆стества̀ чи́нъ, твори́тъ бо є҆ли̑ка хо́щетъ.

=Пѣ́снь є҃.=
{{text_align=center}}

=І҆рмо́съ:= ~Ѿ но́щи ᲂу҆́тренююща:

~Ни́зꙋ согбе́ннѣй подража́й, ѽ дꙋшѐ: прїидѝ, припадѝ къ нога́ма і҆и҃совыма, да тѧ̀ и҆спра́витъ, и҆ да хо́диши пра́вѡ стєзѧ́ми гдⷭ҇ними.

~А҆́ще и҆ кла́дѧзь глꙋбо́къ є҆сѝ, влⷣко: и҆сточи́ ми во́дꙋ и҆з̾ пречⷭ҇тыхъ твои́хъ жи́лъ, да ꙗ҆́кѡ самарѧны́нѧ, пїѧ́й николи́же возжа́ждꙋ: жи́зни бо стрꙋи̑ и҆сточа́еши.

~Сїлѡа́мъ да бꙋ́дꙋтъ мѝ сле́зы моѧ̑, влⷣко гдⷭ҇и, да ᲂу҆мы́ю и҆ а҆́зъ зѣ̑ницы се́рдца, и҆ ви́ждꙋ тѧ̀ мы́сленнѡ, свѣ́та превѣ́чна.

=Марі́и:= ~Несравне́нною любо́вїю, всебога́таѧ, дре́вꙋ крⷭ҇тномꙋ возжелѣ́вши поклони́тисѧ, сподо́биласѧ є҆сѝ жела́емагѡ: сподо́би ᲂу҆́бо и҆ менѐ полꙋчи́ти вы́шнюю сла́вꙋ.

=Сла́ва, трⷪ҇ченъ:= ~Тѧ̀, трⷪ҇це, сла́вимъ, є҆ди́наго бг҃а: ст҃ъ, ст҃ъ, ст҃ъ є҆сѝ, ѻ҆́ч҃е, сн҃е и҆ дш҃е, про́стое сꙋщество̀, є҆ди́нице при́снѡ покланѧ́емаѧ.

=Бг҃оро́диченъ:= ~И҆з̾ тебє̀ ѡ҆блече́сѧ въ моѐ смѣше́нїе, нетлѣ́ннаѧ безмꙋ́жнаѧ мт҃и дв҃о, бг҃ъ созда́вый вѣ́ки, и҆ соединѝ съ собо́ю человѣ́ческое є҆стество̀.

=Пѣ́снь ѕ҃.=
{{text_align=center}}

=І҆рмо́съ:= ~Возопи́хъ всѣ́мъ се́рдцемъ мои́мъ:

~А҆́зъ є҆́смь, сп҃се, ца́рскаѧ дра́хма, ю҆́же погꙋби́лъ є҆сѝ дре́вле: но вже́гъ свѣти́льникъ прⷣте́чꙋ твоего̀, сло́ве, взыщѝ и҆ ѡ҆брѧ́щи тво́й ѡ҆́бразъ.

~Противꙋста́ни и҆ поборѝ, ꙗ҆́коже і҆исꙋ́съ а҆мали́ка, плотскі̑ѧ стра̑сти, и҆ гаваѡні́ты,прельсти́тєльныѧ по́мыслы, при́снѡ побѣжда́ющи.

=Марі́и:= ~Да страсте́й пла́мень ᲂу҆гаси́ши, сле́зъ то́ки и҆сточи́ла є҆сѝ при́снѡ, марі́е, дꙋше́ю распалѧ́ема: и҆́хже бл҃года́ть пода́ждь и҆ мнѣ̀ твоемꙋ̀ рабꙋ̀.

=Марі́и:= ~Безстра́стїе нбⷭ҇ное стѧжа́ла є҆сѝ, высо́кимъ на землѝ житїе́мъ, ма́ти, тѣ́мже моли́сѧ, тѧ̀ воспева́ющымъ и҆зба́витисѧ ѿ страсте́й мл҃твами твои́ми.

=Сла́ва, трⷪ҇ченъ:= ~Трⷪ҇ца є҆́смь про́ста, нераздѣ́льна, раздѣ́льна ли́чнѣ, и҆ є҆ди́ница є҆́смь є҆стество́мъ соедине́на, ѻ҆ц҃ъ глаго́летъ, и҆ сн҃ъ, и҆ бж҃е́ственный дх҃ъ.

=Бг҃оро́диченъ: Оу҆=тро́ба твоѧ̀ бг҃а на́мъ родѝ, воѡбраже́на по на́мъ: є҆го́же ꙗ҆́кѡ созда́телѧ всѣ́хъ молѝ, бцⷣе, да мл҃твами твои́ми ѡ҆правди́мсѧ.

=Конда́къ:=
{{text_align=center}}

=^Д=ꙋшѐ моѧ̀, дꙋшѐ моѧ̀, воста́ни, что̀ спи́ши; коне́цъ приближа́етсѧ, и҆ и҆́маши смꙋти́тисѧ.воспрѧнѝ ᲂу҆́бо, да пощади́тъ тѧ̀ хрⷭ҇то́съ бг҃ъ, вездѣ̀ сы́й и҆ всѧ̑ и҆сполнѧ́ѧй.

=Пѣ́снь з҃.=
{{text_align=center}}

=І҆рмо́съ:= ~Согрѣши́хомъ, беззако́нновахомъ:

~И҆счезо́ша дні́е моѝ, ꙗ҆́кѡ со́нїе востаю́щагѡ: тѣ́мже ꙗ҆́кѡ є҆зекі́а пролива́ю сле́зы на ло́жи мое́мъ, приложи́тисѧ мнѣ̀ лѣ́тѡмъ житїѧ̀. но кі́й и҆са́їа предста́нетъ тебѣ̀, дꙋшѐ, а҆́ще не всѣ́хъ бг҃ъ;

~Припа́даю тѝ, и҆ приношꙋ̀ тебѣ̀ ꙗ҆́коже сле́зы глаго́лы моѧ̑: согрѣши́хъ, ꙗ҆́кѡ не согрѣшѝ блꙋдни́ца, и҆ беззако́нновахъ, ꙗ҆́кѡ и҆́ный никто́же на землѝ: но ᲂу҆ще́дри, влⷣко, творе́нїе твоѐ, и҆ призови́ мѧ.

~Погребо́хъ ѡ҆́бразъ тво́й, сп҃се, и҆ разори́хъ за́повѣдь твою̀: помрачи́сѧ всѧ̀ добро́та, и҆ страстьмѝ ᲂу҆гаси́сѧ свѣща̀. но ᲂу҆ще́дривъ возда́ждь мѝ, ꙗ҆́коже пое́тъ дв҃дъ, ра́дованїе.

~Ѡ҆брати́сѧ, дꙋшѐ, пока́йсѧ, ѿкры́й сокровє́ннаѧ, глаго́ли бг҃ꙋ всѧ̑ вѣ́дꙋщемꙋ: ты̀ вѣ́си моѧ̑ та̑йнаѧ, є҆ди́не сп҃се: но са́мъ мѧ̀ поми́лꙋй, ꙗ҆́коже пое́тъ дв҃дъ, по млⷭ҇ти твое́й.

=Марі́и:= ~Возопи́вши дре́вле ко пречⷭ҇тѣй бг҃омт҃ри, ѿри́нꙋла є҆сѝ неи́стовство страсте́й, жесто́цѣ стꙋжа́ющихъ, и҆ посрами́ла є҆сѝ врага̀ запе́ншаго: но да́ждь ны́нѣ по́мощь ѿ ско́рби и҆ мнѣ̀ рабꙋ̀ твоемꙋ̀.

=Марі́и:= ~Є҆го́же возлюби́ла є҆сѝ, є҆го́же возжелѣ́ла є҆сѝ, є҆гѡ́же ра́ди пло́ть и҆знꙋри́ла є҆сѝ, прпⷣбнаѧ, молѝ ны́нѣ хрⷭ҇та̀ ѡ҆ рабѣ́хъ: ꙗ҆́кѡ да млⷭ҇ти́въ бы́въ всѣ̑мъ на́мъ ми́рное состоѧ́нїе да́рꙋетъ почита́ющымъ є҆го̀.

=Сла́ва, трⷪ҇ченъ:= ~Трⷪ҇це про́стаѧ, нераздѣ́льнаѧ, є҆диносꙋ́щнаѧ, и҆ є҆ди́ница ст҃а́ѧ, свѣ́тове и҆ свѣ́тъ, и҆ ст҃а трѝ и҆ є҆ди́но ст҃о, пое́тсѧ бг҃ъ трⷪ҇ца. но ты̀, дꙋшѐ, воспо́й, просла́ви жи́знь и҆ жи̑зни, всѣ́хъ бг҃а.

=Бг҃оро́диченъ:= ~Воспѣва́емъ тѧ̀, бл҃гослови́мъ тѧ̀, покланѧ́емсѧ тѝ, бг҃ороди́тельнице: ꙗ҆́кѡ є҆ди́наго ѿ нераздѣ́льныѧ трⷪ҇цы породи́ла є҆сѝ сн҃а и҆ бг҃а, и҆ ѿве́рзла є҆сѝ на́мъ сꙋ́щымъ на землѝ нбⷭ҇наѧ.

=Пѣ́снь и҃.=
{{text_align=center}}

=І҆рмо́съ:= ~Є҆го́же вѡ́инства:

~Сле́знꙋю стклѧ́ницꙋ и҆стощава́ѧ ꙗ҆́кѡ мѵ́ро на главꙋ̀, взыва́ю ти, сп҃се, ꙗ҆́коже блꙋдни́ца, млⷭ҇ти и҆́щꙋщаѧ, мольбꙋ̀ приношꙋ̀, и҆ ѡ҆ставле́нїе прошꙋ̀ прїѧ́ти мѝ.

~А҆́ще и҆ никто́же ꙗ҆́коже а҆́зъ согрѣшѝ тебѣ̀, но ѻ҆ба́че прїимѝ и҆ менѐ, бл҃госе́рдый сп҃се,стра́хомъ ка́ющасѧ и҆ любо́вїю зовꙋ́ща: согрѣши́хъ тебѣ̀ є҆ди́номꙋ, беззако́нновахъ, поми́лꙋй мѧ̀.

~Пощадѝ, сп҃се, твоѐ созда́нїе, и҆ взыщѝ ꙗ҆́кѡ па́стырь поги́бшее ѻ҆вча̀: заблꙋ́ждшаго и҆схитѝ ѿ во́лка, сотвори́ мѧ а҆́гнца во ста́дѣ твои́хъ ѻ҆ве́цъ.

~Є҆гда̀ сѧ́деши, сꙋдїѐ, ꙗ҆́кѡ бл҃госе́рдъ, и҆ пока́жеши стра́шнꙋю сла́вꙋ твою̀, хрⷭ҇те: ѽ кі́й стра́хъ тогда̀, пе́щи горѧ́щей, и҆ всѣ̑мъ боѧ́щымсѧ нестерпи́магѡ сꙋди́ща твоегѡ̀!

=Марі́и:= ~Свѣ́та незаходи́магѡ мт҃и тѧ̀ просвѣти́вши, ѿ ѡ҆мраче́нїѧ страсте́й разрѣшѝ: тѣ́мже воспрїи́мши дх҃а бл҃года́ть, просвѣтѝ, марі́е, тѧ̀ вѣ́рнѡ восхвалѧ́ющыѧ.

=Марі́и:= ~Чꙋ́до но́во вои́стиннꙋ ви́дѣвъ въ тебѣ̀, ма́ти, ᲂу҆жаса́шесѧ бж҃е́ственный зѡсі́ма: а҆́гг҃ла бо зрѧ́ше во пло́ти, и҆ ᲂу҆́жасомъ ве́сь и҆сполнѧ́шесѧ, воспева́ѧ хрⷭ҇та̀ во вѣ́ки.

=Сла́ва, трⷪ҇ченъ:= ~Безнача́льне ѻ҆́ч҃е, сн҃е собезнача́льне, ᲂу҆тѣ́шителю бл҃гі́й, дш҃е пра́вый: сло́ва бж҃їѧ роди́телю, ѻ҆ц҃а̀ безнача́льна сло́ве, дш҃е живы́й и҆ зи́ждѧй, трⷪ҇це є҆ди́нице, поми́лꙋй мѧ̀.

=Бг҃оро́диченъ:= ~Внꙋ́трь во чре́вѣ твое́мъ, пречтⷭ҇аѧ, мы́сленнаѧ порфѵ́ро є҆мманꙋ́илева, ꙗ҆́кѡ ѿ ѡ҆багре́нїѧ червлени́цы, пло́ть сои҆стка́сѧ: сегѡ̀ ра́ди тѧ̀ бцⷣꙋ вои́стиннꙋ почита́емъ.

=Пѣ́снь ѳ҃.=
{{text_align=center}}

=І҆рмо́съ:= ~Безсѣ́меннагѡ зача́тїѧ:

=Оу҆=милосе́рдисѧ, сп҃си́ мѧ, сн҃е дв҃довъ, поми́лꙋй, бѣснꙋ́ющыѧсѧ сло́вомъ и҆сцѣли́вый, гла́съ же бл҃госе́рдый ꙗ҆́кѡ разбо́йникꙋ мнѣ̀ рцы̀: а҆ми́нь глаго́лю тебѣ̀, со мно́ю бꙋ́деши въ раѝ, є҆гда̀ прїидꙋ̀ во сла́вѣ мое́й.

~Разбо́йникъ хꙋ́лѧше тѧ̀, разбо́йникъ бг҃осло́вѧше тѧ̀, ѻ҆́ба бо на крⷭ҇тѣ̀ съ тобо́ю ви́сѧста: но,ѽ многомлⷭ҇тиве, ꙗ҆́кѡ вѣ́рномꙋ разбо́йникꙋ твоемꙋ̀, позна́вшемꙋ тѧ̀ бг҃а, и҆ мнѣ̀ ѿве́рзи две́рь сла́внагѡ црⷭ҇твїѧ твоегѡ̀.

~Тва́рь содрога́шесѧ распина́ема тѧ̀ ви́дѧщи, го́ры и҆ ка́мєнїѧ стра́хомъ распада́хꙋсѧ, и҆ землѧ̀ сотрѧса́шесѧ, и҆ а҆́дъ ѡ҆бнажа́шесѧ, и҆ соѡмрача́шесѧ свѣ́тъ во днѝ, зрѧ̀ тебѐ, і҆и҃се, пригвожде́нна пло́тїю.

~Досто́йныхъ покаѧ́нїѧ плодѡ́въ не и҆стѧжѝ ѿ менє̀, и҆́бо крѣ́пость моѧ̀ во мнѣ̀ ѡ҆скꙋдѣ̀: се́рдце мнѣ̀ да́рꙋй при́снѡ сокрꙋше́нное, нищ҃етꙋ́ же дꙋхо́внꙋю, да сїѧ̑ тебѣ̀ принесꙋ̀, ꙗ҆́кѡ прїѧ́тнꙋю же́ртвꙋ, є҆ди́не сп҃се.

~Сꙋдїѐ мо́й и҆ вѣ́дче мо́й, хотѧ́й па́ки прїитѝ со а҆́гг҃лы сꙋди́ти мі́рꙋ всемꙋ̀, млⷭ҇тивнымъ твои́мъ ѻ҆́комъ тогда̀ ви́дѣвъ мѧ̀ пощадѝ, и҆ ᲂу҆ще́дри мѧ̀, і҆и҃се, па́че всѧ́кагѡ є҆стества̀ человѣ́ча согрѣши́вша.

=Марі́и: Оу҆=диви́ла є҆сѝ стра́ннымъ житїе́мъ твои́мъ всѧ̑ а҆́гг҃лѡвъ чи́ны и҆ человѣ́кѡвъ собо́ры, невеще́ственнѡ пожи́вши, и҆ є҆стество̀ превозше́дши: сегѡ̀ ра́ди, ꙗ҆́кѡ невеще́ственнаѧ, марі́е, нога́ма вше́дши і҆ѻрда́нъ прешла̀ є҆сѝ.

=Марі́и: Оу҆=ми́лостиви созда́телѧ ѡ҆ хва́лѧщихъ тѧ̀, прпⷣбнаѧ ма́ти, и҆зба́витисѧ ѿ ѡ҆ѕлобле́нїй и҆ скорбе́й, ѡ҆́крестъ напа́дающихъ, да и҆зба́вившесѧ ѿ напа́стей, непреста́ннѡ велича́емъ просла́вльшаго тѧ̀ гдⷭ҇а.

=А҆ндре́ю:= ~А҆ндре́е честны́й и҆ ѻ҆́тче требл҃же́ннѣйшїй, па́стырю кри́тскїй, не преста́й молѧ́сѧ ѡ҆ воспѣва́ющихъ тѧ̀, да и҆зба́вимсѧ всѝ ѿ гнѣ́ва и҆ ско́рби и҆ тлѣ́нїѧ, свободи́мсѧ ѿ прегрѣше́нїй, чтꙋ́щїи твою̀ па́мѧть вѣ́рнѡ.

=Сла́ва, трⷪ҇ченъ:= ~Ѻ҆ц҃а̀ просла́вимъ, сн҃а превознесе́мъ, бж҃е́ственномꙋ дх҃ꙋ вѣ́рнѡ поклони́мсѧ, трⷪ҇цѣ нераздѣ́льнѣй, є҆ди́ницѣ по сꙋществꙋ̀, ꙗ҆́кѡ свѣ́тꙋ и҆ свѣ́тѡмъ, и҆ жи́зни и҆ жи́знемъ, животворѧ́щей и҆ просвѣща́ющей концы̀.

=Бг҃оро́диченъ:= ~Гра́дъ тво́й сохранѧ́й, бг҃ороди́тельнице пречтⷭ҇аѧ: въ тебѣ́ бо се́й вѣ́рнѡ ца́рствꙋѧ, въ тебѣ̀ и҆ ᲂу҆твержда́етсѧ: и҆ тобо́ю побѣжда́ѧ побѣжда́етъ всѧ́кое и҆скꙋше́нїе, и҆ плѣнѧ́етъ сꙋпоста́ты, и҆ ᲂу҆строѧ́етъ владѡ́мыѧ.

=Та́же пое́мъ ѻ҆́ба ли̑ка і҆рмо́съ:= ~Безсѣ́меннагѡ зача́тїѧ:
{{text_align=center}}

=И҆ про́чее послѣ́дованїе повече́рїѧ.=
{{text_align=center}}

![Image46](Pictures/10000000000001C100000103640E70AD5A9B4D77.png)

![Image47](Pictures/100000000000036E0000008BAE5DC88CB4B09AD4.png)

=Въ пѧто́къ пе́рвыѧ седми́цы, на ᲂу҆́трени,=
{{text_align=center}}

=трⷪ҇чны. По пе́рвомъ стїхосло́вїи глаго́лемъ сѣда́льны крє́стныѧ ѻ҆смогла́сника, и҆ бг҃оро́диченъ.=
{{text_align=center}}

=По в҃-мъ же стїхосло́вїи сѣда́ленъ господи́на і҆ѡ́сифа. Гла́съ в҃. Подо́бенъ:= ~Бл҃гоѡбра́зный
і҆ѡ́сифъ:
{{text_align=center}}

~Стрⷭ҇тьмѝ твои́ми безстра́стїе всѣ̑мъ даѧ́й, чл҃вѣколю́бче, стра̑сти пло́ти моеѧ̀ ᲂу҆мертви́въ крⷭ҇то́мъ бж҃е́ственнымъ, сподо́би ви́дѣти и҆ чтⷭ҇но́е воскрⷭ҇нїе твоѐ, гдⷭ҇и, ꙗ҆́кѡ да прїи́мемъ бога́тнѡ ве́лїю млⷭ҇ть.

=Сла́ва, то́йже.= =И҆ ны́нѣ, крⷭ҇тобг҃оро́диченъ:=
{{text_align=center}}

~Чтⷭ҇ны́мъ крⷭ҇то́мъ сн҃а твоегѡ̀ сохранѧ́еми, влⷣчце чтⷭ҇аѧ бцⷣе, всѧ́кое нападе́нїе бори́телѧ всѝ ле́гцѣ ѿража́емъ. тѣ́мже тѧ̀ по до́лгꙋ при́снѡ ᲂу҆бл҃жа́емъ, ꙗ҆́кѡ мт҃рь бж҃їю и҆ є҆ди́нꙋ наде́ждꙋ дꙋ́шъ на́шихъ.

=По г҃-мъ же стїхосло́вїи сѣда́ленъ господи́на ѳео́дѡра.=
{{text_align=center}}

=Гла́съ в҃.=
{{text_align=center}}

=Подо́бенъ:= ~Милосе́рдїѧ сꙋ́щи:
{{text_align=center}}

~Чистоты̀ сы́й и҆сто́чникъ, посто́мъ соблюдѝ на́съ, млⷭ҇тиве: при́зри на ны̀ тебѣ̀ припа́дающыѧ: вонмѝ воздѣѧ́нїю рꙋ́къ на́шихъ, простры́й дла̑ни твоѧ̑ на дре́вѣ распина́емь ѡ҆ всѣ́хъ земноро́дныхъ, є҆ди́не безпло́тныхъ гдⷭ҇и.

=Сла́ва, то́йже. И҆ ны́нѣ, крⷭ҇тобг҃оро́диченъ. Подо́бенъ:=
{{text_align=center}}

~Дв҃а и҆ мт҃и твоѧ̀, хрⷭ҇тѐ, на дре́вѣ зрѧ́щи тѧ̀ ме́ртва просте́рта, пла́чꙋщи го́рькѡ, глаго́лаше: сн҃е мо́й, что̀ є҆́сть стра́шное сїѐ та́инство; всѣ̑мъ да́рꙋѧй жи́знь вѣ́чнꙋю, ка́кѡ во́лею на крⷭ҇тѣ̀ ᲂу҆мира́еши сме́ртїю поноси́тельною;

=Канѡ́нъ въ мине́и на ѕ҃: и҆ трипѣ́снцы по чи́нꙋ и҆́хъ. Стїхосло́вимъ и҆ пѧ́тꙋю пѣ́снь ѡ҆бы́чнѡ. Гла́съ в҃.=
{{text_align=center}}

=Пѣ́снь є҃.=
{{text_align=center}}

=І҆рмо́съ:= ~Просвѣще́нїе во тьмѣ̀ лежа́щихъ:

~Зрѧ̀ во мнѣ̀ грѣ́хъ, спѣши́тъ льстивомꙋ́дрый и҆ содѣ́йствꙋетъ грѣхꙋ̀: ра́дꙋетсѧ бо вои́стиннꙋ ѡ҆ мое́й поги́бели. но ты́ ми да́ждь, молю́сѧ, и҆справле́нїе, сп҃се, ко ᲂу҆бїе́нїю ѻ҆́нагѡ.

~Нача̑ла тьмы̀ побѣди́вый на крⷭ҇тѣ̀ твое́мъ, ѿ си́хъ ѕлодѣѧ́нїѧ и҆змѝ мѧ̀, па́дшаго во глꙋбинꙋ̀ грѣха̀ и҆ въ ꙗ҆́мꙋ безмѣ́стныхъ дѣѧ́нїй, твое́ю же млⷭ҇тїю сп҃сти́сѧ ᲂу҆пова́ющаго.

=Оу҆=мертви́выйсѧ на крⷭ҇тѣ̀ просте́ртъ, ᲂу҆мерщвле́ннꙋю грѣхо́мъ дꙋ́шꙋ мою̀ ѡ҆живѝ, хрⷭ҇тѐ, и҆ чтⷭ҇на́гѡ твоегѡ̀ воскрⷭ҇нїѧ дости́гнꙋти въ ми́рѣ сподо́би мѧ̀, дѣ́лающа ᲂу҆се́рднѡ твоѧ̑ ѡ҆правда̑нїѧ.

=Бг҃оро́диченъ:= ~Просвѣще́нїе моеѧ̀ не́мощи, сп҃се́нїе ѡ҆мраче́нныѧ дꙋшѝ моеѧ̀, чтⷭ҇аѧ, сп҃си́ мѧ, сп҃сѝ погиба́юща, ѻ҆трокови́це, и҆ въ ри́зꙋ нетлѣ́нїѧ ѡ҆блецы̀ мѧ̀, и҆стлѣ́вшаго лю́тыми прегрѣше́ньми.

=И҆́ный, гла́съ то́йже.=
{{text_align=center}}

=І҆рмо́съ:= ~Но́щи преше́дшей:

~Ты̀ на мѣ́стѣ ло́бнѣмъ пло́тїю распѧ́тисѧ и҆зво́лилъ є҆сѝ, є҆ди́не безсме́ртне, человѣ́ческїй ро́дъ ѡ҆безсме́ртствꙋѧ и҆ возсозида́ѧ, гдⷭ҇и.

~Стрⷭ҇ти твоеѧ̀ доса́дꙋ зрѧ́щи, тва́рь всѧ̀ премѣнѧ́шесѧ, гдⷭ҇и, ѡ҆ і҆ꙋде́йстѣмъ ᲂу҆бі́йствѣ рыда́ющи: но претерпѣ́лъ є҆сѝ, да сп҃се́ши всѧ́чєскаѧ.

=Сла́ва, трⷪ҇ченъ:= ~Ѽ трⷪ҇це всест҃а́ѧ! ты̀ на́ше слꙋже́нїе, ты̀ и҆ прибѣ́жище и҆ держа́ва: въ є҆стествѣ̀ є҆ди́нѣмъ тѧ̀ воспѣва́ющымъ ѡ҆чище́нїе прегрѣше́нїй низпослѝ.

=Бг҃оро́диченъ:= ~Многоимени́таѧ ѻ҆трокови́це, ра́дꙋйсѧ, бцⷣе, ковче́же, и҆ ста́мно, и҆ трапе́зо,свѣтоно́сный свѣ́щниче, ѻ҆гнезра́чнаѧ кꙋпино̀, горо̀ бж҃їѧ ѡ҆сѣ́не́ннаѧ.

=Сла́ва тебѣ̀, бж҃е на́шъ, сла́ва тебѣ̀.=

~Мі́ра и҆ сꙋ́щихъ въ мі́рѣ ѿре́кшесѧ, ꙗ҆́кѡ хрⷭ҇тꙋ̀ сраспина́еми, претерпи́мъ ны́нѣ доса́дꙋ, рꙋга́нїе и҆ дрꙋга̑ѧ, да съ ни́мъ просла́вимсѧ.

=І҆рмо́съ:= ~Но́щи преше́дшей, прибли́жисѧ де́нь, и҆ свѣ́тъ мі́рꙋ возсїѧ̀: сегѡ̀ ра́ди хва́лѧтъ тѧ̀ а҆́гг҃льстїи чи́ни, и҆ славосло́вѧтъ тѧ̀ всѧ́чєскаѧ.

=Пѣ́снь и҃.=
{{text_align=center}}

=І҆рмо́съ:= ~Въ пе́щь ѻ҆́гненнꙋю:

~Смири́вый себѐ, возне́слсѧ є҆сѝ за милосе́рдїѧ ра́ди на крⷭ҇тъ, возвыша́ѧй па́дшаго нѣ́когда снѣ́дїю дре́ва: тѣ́мже тѧ̀, є҆ди́не пребл҃гі́й, просла́вленнаго воспѣва́емъ во вѣ́ки.

~Невнима́нїѧ дрема́нїемъ впадо́хъ въ тѧ́жкїй со́нъ грѣха̀: но ты̀, ᲂу҆снꙋ́вый на крⷭ҇тѣ̀ менє̀ ра́ди хрⷭ҇тѐ мо́й, воздви́гни мѧ̀ па́дшаго, да не ѡ҆бы́метъ мѧ̀ но́щь сме́ртнаѧ.

~Ѡ҆слѣпи́всѧ сластьмѝ, ношꙋ̀ дꙋ́шꙋ ѡ҆мраче́ннꙋю, и҆ смѣе́тсѧ зрѧ́ мѧ льстивомꙋ́дрый вра́гъ: тѣ́мже мѧ̀ просвѣтѝ, и҆ и҆зба́ви ѿ сегѡ̀ ѕло́бы, хрⷭ҇тѐ, во вѣ́ки.

=Бг҃оро́диченъ:= ~Въ лѣ́ности жи́знь и҆жди́въ, дрема́нїемъ грѣха̀ дꙋ́шꙋ ѡ҆тѧгчи́хъ: но къ неꙋсы́пнѣй твое́й мл҃твѣ прибѣга́ю, не да́ждь мнѣ̀ ᲂу҆снꙋ́ти въ сме́рть, ѻ҆трокови́це пречтⷭ҇аѧ.

=И҆́ный.=
{{text_align=center}}

=І҆рмо́съ:= ~Въ кꙋпинѣ̀ на сїна́йстѣй горѣ̀:

~Те́рнїемъ вѣнча́нъ бы́въ и҆ во ѡ҆де́ждꙋ ѿ багрѧни́цы ѡ҆блече́нъ, ꙗ҆ви́лсѧ є҆сѝ, хрⷭ҇тѐ, добро́тою краснѣ́йшїй па́че всѣ́хъ сынѡ́въ человѣ́ческихъ, сла́вою блиста́ѧсѧ.

~Же́лчи и҆ ѻ҆́цта и҆спи́въ, двѣ̀ стрꙋи̑ пролива́еши, жи́зни и҆ нетлѣ́нїѧ, и҆з̾ бж҃е́ственныхъ твои́хъ ре́бръ, вѣ́рою тѧ̀, хрⷭ҇тѐ, воспѣва́ющымъ и҆ славосло́вѧщымъ во всѧ̑ вѣ́ки.

=Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.=

=Трⷪ҇ченъ:= ~Бж҃ество̀ є҆ди́но трⷪ҇це, нераздѣ́льное є҆стество̀мъ, раздѣ́льное же ли̑цы, нерꙋши́маѧ держа́ва, ѻ҆́ч҃е, сн҃е и҆ дш҃е, тебѐ пѣсносло́вимъ во всѧ̑ вѣ́ки.

=Бг҃оро́диченъ:= ~Бг҃ороди́тельнице чтⷭ҇аѧ, нбⷭ҇наѧ врата̀, сп҃си́тельнаѧ две́рь, прїимѝ моле́нїе всѣ́хъ хрⷭ҇тїа́нъ, ᲂу҆бл҃жа́ющихъ тѧ̀ во всѧ̑ вѣ́ки.

=Сла́ва тебѣ̀, бж҃е на́шъ, сла́ва тебѣ̀.=

~Крⷭ҇те ски́птре хрⷭ҇то́въ, цр҃кве ро́гъ, царе́й побѣ́до, храни́телю хрⷭ҇тїа́нъ, ты̀ є҆сѝ просвѣще́нїе моѐ, ты̀ и҆ похвала̀ моѧ̀ во всѧ̑ вѣ́ки.

=Хва́лимъ, бл҃гослови́мъ, покланѧ́емсѧ гдⷭ҇еви:=

=І҆рмо́съ:= ~Въ кꙋпинѣ̀ на сїна́йстѣй горѣ̀, мѡѷсе́ю чꙋ́до дв҃ы дре́вле проѡбрази́вшаго, по́йте, бл҃гослови́те и҆ превозноси́те во всѧ̑ вѣ́ки.

=Пѣ́снь ѳ҃.=
{{text_align=center}}

=І҆рмо́съ:= ~Ꙗ҆́же пре́жде со́лнца:

~Безмѣ́стными помышлє́нїи прокаже́ннꙋю дꙋ́шꙋ мою̀ ѡ҆чи́сти ѡ҆кропле́нїемъ кро́ве твоеѧ̀, бж҃їй сло́ве, и҆ ѻ҆́бщника сла́вы твоеѧ̀ мѧ̀ сотворѝ, хрⷭ҇тѐ, менє̀ ра́ди безсла́вное претерпѣ́вый распѧ́тїе.

~Ве́сь преклони́хсѧ тѧгото́ю безмѣ́стныхъ дѣѧ́нїй, хрⷭ҇тѐ, и҆ сѣ́тꙋѧ зовꙋ́ ти, чл҃вѣколю́бче: дꙋшѝ моеѧ̀ неисцѣ̑льныѧ ꙗ҆́звы и҆сцѣлѝ твое́ю чтⷭ҇но́ю кро́вїю, да воспѣва́ю твоѐ бж҃ество̀.

~Снѣ́дь ѕло́бꙋ и҆ питїѐ небреже́нїе творѧ̀, по всемꙋ̀ пребыва́ѧ неиспра́вленъ, ѿ снѣ́дей воздержа́нїю безвре́меннѡ ра́дꙋюсѧ: не таково́мꙋ бо постꙋ̀ речѐ бы́ти гдⷭ҇ь.

=Бг҃оро́диченъ:= ~Лю́тагѡ дре́внѧгѡ ѡ҆сꙋжде́нїѧ гꙋби́тельницꙋ и҆ прама́тере и҆справле́нїе, ро́да на́шегѡ къ бг҃ꙋ присвое́нїѧ винꙋ̀, къ зижди́телю мо́стъ, тѧ̀, бцⷣе, велича́емъ.

=И҆́ный.=
{{text_align=center}}

=І҆рмо́съ:= ~Чтⷭ҇ꙋю и҆ пречⷭ҇тꙋю:

~На дре́вѣ распе́ншꙋсѧ тѝ, тва́рь колеба́шесѧ: бг҃ъ сы́й, пострада́лъ є҆сѝ пло́тски, по мно́жествꙋ милосе́рдїѧ, да сп҃се́ши на́съ.

~Крⷭ҇та̀ твоегѡ̀, гдⷭ҇и, си́ла вели́ка є҆́сть: и҆́бо зна́менающесѧ тѣ́мъ, а҆́бїе де́монѡвъ крѣ́пость ѿража́емъ.

=Сла́ва, трⷪ҇ченъ:= ~Є҆ди́нице трїѷпоста́снаѧ, трⷪ҇це є҆ди́нственнаѧ, гдⷭ҇онача́льнаѧ, є҆стество̀ равносла́вное, ѻ҆́ч҃е, сн҃е и҆ бж҃е́ственный дш҃е, сп҃сѝ всѧ̀ ны̀.

=Бг҃оро́диченъ:= ~Ра́дꙋйсѧ, бцⷣе, ѡ҆чисти́лище мі́рꙋ, въ не́же прибѣга́юще всѝ грѣ́шнїи, къ бг҃ꙋ примирє́нїѧ при́снѡ ѡ҆брѣта́емъ.

=Сла́ва тебѣ̀, бж҃е на́шъ, сла́ва тебѣ̀.=

~Крⷭ҇та̀ твоегѡ̀ бж҃е́ственнымъ могꙋ́ществомъ ᲂу҆крѣпи́ мѧ, гдⷭ҇и, вре́мѧ поста̀ непоро́чно и҆ чи́сто тебѣ̀ принестѝ.

=І҆рмо́съ:= ~Чтⷭ҇ꙋю и҆ пречⷭ҇тꙋю мт҃рь и҆ дв҃ꙋ, пѣ́сньми пѣ́сней, всѝ вѣ́рнїи, ꙗ҆́кѡ бцⷣꙋ бл҃гоче́стнѡ велича́емъ.

=Свѣти́ленъ гла́са.=
{{text_align=center}}

=На стїхо́внѣ самогла́сенъ днѐ, два́жды, гла́съ и҃.=
{{text_align=center}}

~Возвѣще́нїе поста̀ ра́достнѡ воспрїи́мемъ: а҆́ще бо бы̀ пра́ѻтецъ є҆го̀ сохрани́лъ, ѿпаде́нїѧ и҆з̾ є҆де́ма не прїѧ́ли бы́хомъ. красе́нъ бѣ̀ въ видѣ́нїе и҆ до́бръ въ снѣ́дь ᲂу҆мертви́вый менѐ пло́дъ: да не восхи́тимсѧ вѣ́ждами, нижѐ да ᲂу҆слади́тсѧ на́ша горта́нь почита́емыми бра́шны, по прїѧ́тїи же безче́ствꙋемыми. бѣжи́мъ невоздержа́нїѧ, и҆ по насыще́нїи страсте́мъ не покори́мсѧ: назна́менаимсѧ кро́вїю за на́съ веде́ннагѡ на сме́рть во́лею, и҆ не ко́снетсѧ на́съ гꙋби́тель: и҆ снѣ́мы па́схꙋ хрⷭ҇то́вꙋ сщ҃е́ннѣйшꙋю, во сп҃се́нїе дꙋ́шъ на́шихъ.

=Мч҃нченъ:= ~Что́ ва́съ нарече́мъ, ст҃і́и; херꙋві́мы ли; ꙗ҆́кѡ на ва́съ почи́лъ є҆́сть хрⷭ҇то́съ. серафі́мы ли; ꙗ҆́кѡ непреста́ннѡ просла́висте є҆го̀. а҆́гг҃лы ли; тѣ́ла бо ѿврати́стесѧ. си̑лы ли;дѣ́йствꙋете бо чꙋдесы̀. мнѡ́га ва̑ша и҆мена̀, и҆ бѡ́льша дарова̑нїѧ: моли́те сп҃сти́сѧ дꙋша́мъ на́шымъ.

=Сла́ва, и҆ ны́нѣ: крⷭ҇тобг҃оро́диченъ, гла́съ то́йже.=
{{text_align=center}}

=Подо́бенъ:= ~Ѽ пресла́внагѡ чꙋдесѐ!
{{text_align=center}}

~Є҆гда̀ ви́дѣ тѧ̀ распина́ема на ло́бнѣмъ, сп҃се, и҆змѣнѧ́шесѧ всѧ̀ тва́рь, и҆ содрога́шесѧ дви́жꙋщисѧ не терпѧ́щи. дв҃а же чтⷭ҇аѧ и҆ мт҃и твоѧ̀ рыда́ющи тебѣ̀ вопїѧ́ше: ᲂу҆вы̀ мнѣ̀, ѽ ча́до моѐ, сп҃се мо́й сладча́йшїй! что̀ но́вое сїѐ и҆ пресла́вное и҆ стра́нное видѣ́нїе;

~Бл҃го є҆́сть: =и҆ про́чее послѣ́дованїе.=

=Ча́съ а҃-й без̾ стїхосло́вїѧ: та́кожде и҆ въ про́чыѧ пѧткѝ ст҃ы́ѧ вели́кїѧ м҃-цы.=

=На ѕ҃-мъ часѣ̀, тропа́рь прⷭ҇ро́чества, гла́съ є҃:=
{{text_align=center}}

~Многогрѣхо́вное на́ше житїѐ и҆ непокаѧ́нный нра́въ щедро́тами предварѝ, гдⷭ҇и: ра́звѣ тебє̀ и҆но́гѡ не вѣ́мы, жи́знїю и҆ сме́ртїю ѡ҆блада́юща: сп҃сѝ, ꙗ҆́кѡ чл҃вѣколю́бецъ.

=Прокі́менъ, ѱало́мъ з҃і, гла́съ з҃:=
{{text_align=center}}

~Возлюблю́ тѧ, гдⷭ҇и, крѣ́посте моѧ̀, гдⷭ҇ь ᲂу҆твержде́нїе моѐ. =Сті́хъ:= ~Бг҃ъ мо́й помо́щникъ мо́й, и҆ ᲂу҆пова́ю на него̀.

=Прⷪ҇ро́чества и҆са́їина чте́нїе. \[Глава̀ г҃, ст. а҃-д҃і.\]=
{{text_align=center}}

=^С=ѐ влⷣка гдⷭ҇ь саваѡ́ѳъ ѿи́метъ ѿ і҆ерⷭ҇ли́ма и҆ ѿ і҆ꙋде́и крѣ́пкаго и҆ крѣ́пкꙋю, крѣ́пость хлѣ́ба и҆ крѣ́пость воды̀, и҆споли́на, и҆ крѣ́пкаго, и҆ человѣ́ка ра́тника, и҆ сꙋдїю̀, и҆ прⷪ҇ро́ка, и҆ смотрели́ваго, и҆ ста́рца, и҆ пѧтьдесѧтонача́льника, и҆ ди́внаго совѣ́тника, и҆ премꙋ́драго а҆рхїте́ктона, и҆ разꙋ́мнаго послꙋ́шателѧ. И҆ поста́влю ю҆́ношы кнѧ́зи и҆́хъ, и҆ рꙋга́тєли госпо́дствовати бꙋ́дꙋтъ и҆́ми. И҆ напа́дати и҆́мꙋтъ лю́дїе, человѣ́къ на человѣ́ка, и҆ человѣ́къ на бли́жнѧго своего̀: прирази́тсѧ ѻ҆троча̀ къ ста́рцꙋ, и҆ безче́стный къ честно́мꙋ. Ꙗ҆́кѡ и҆́метсѧ человѣ́къ бра́та своегѡ̀, и҆лѝ дома́шнѧгѡ ѻ҆тца̀ своегѡ̀, глаго́лѧ: ри́зꙋ и҆́маши, началово́ждь на́мъ бꙋ́ди, и҆ бра́шно моѐ под̾ тобо́ю да бꙋ́детъ. И҆ ѿвѣща́въ въ де́нь ѻ҆́ный рече́тъ: не бꙋ́дꙋ тво́й началово́ждь, нѣ́сть бо въ домꙋ̀ мое́мъ ни хлѣ́ба, ни ри́зы: не бꙋ́дꙋ началово́ждь лю́демъ си̑мъ. Ꙗ҆́кѡ ѡ҆ста́вленъ бы́сть і҆ерⷭ҇ли́мъ, и҆ і҆ꙋде́а падѐ, и҆ ꙗ҆зы́къ и҆́хъ со беззако́нїемъ, не покарѧ́ющьсѧ гдⷭ҇еви. Сегѡ̀ ра́ди ны́нѣ смири́сѧ сла́ва и҆́хъ, и҆ стꙋ́дъ лица̀ и҆́хъ проти́вꙋ ста̀ и҆̀мъ: грѣ́хъ же сво́й ꙗ҆́кѡ содо́мскїй возвѣсти́ша и҆ ꙗ҆ви́ша. Го́ре дꙋшѝ и҆́хъ, занѐ ᲂу҆мы́слиша совѣ́тъ лꙋка́вый на себѐ сами́хъ, ре́кше: свѧ́жемъ пра́веднаго, ꙗ҆́кѡ непотре́бенъ на́мъ є҆́сть. Оу҆̀бо плоды̀ дѣ́лъ свои́хъ снѣдѧ́тъ. Го́ре беззако́нномꙋ: лꙋка̑ваѧ бо приключа́тсѧ є҆мꙋ̀ по дѣлѡ́мъ рꙋ́къ є҆гѡ̀. Лю́дїе моѝ, приста̑вницы ва́ши пожина́ютъ ва́съ, и҆ и҆стѧза́ющїи ѡ҆блада́ютъ ва́ми: лю́дїе моѝ, бл҃жа́щїи ва́съ льстѧ́тъ вы̀, и҆ стєзѝ но́гъ ва́шихъ возмꙋща́ютъ. Но ны́нѣ ᲂу҆стро́итсѧ гдⷭ҇ь на сꙋ́дъ, и҆ поста́витъ на сꙋ́дъ лю́ди своѧ̑: са́мъ гдⷭ҇ь на сꙋ́дъ прїи́детъ со старѣ̑йшины люде́й и҆ съ кнѧ́зи и҆́хъ.

=Прокі́менъ, ѱало́мъ и҃і, гла́съ ѕ҃:= ~Гдⷭ҇и, помо́щниче мо́й и҆ и҆зба́вителю мо́й. =Сті́хъ:=
~Нб҃са̀ повѣ́даютъ сла́вꙋ бж҃їю:

=Вѣ́домо да бꙋ́детъ, ꙗ҆́кѡ послѣ́дованїе мине́и прилꙋчи́вшагѡсѧ ст҃а́гѡ въ сꙋббѡ́тꙋ и҆ въ недѣ́лю пое́тсѧ на повече́рїи, и҆лѝ є҆гда̀ хо́щетъ є҆кклисїа́рхъ.=

![Image48](Pictures/10000000000001BF00000104584A800A6435A330.png)

![Image50](Pictures/10000000000003760000004CFC76EBE2485BD37A.png)

=По заамвѡ́ннѣй мл҃твѣ,=
{{text_align=center}}

=пое́мъ настоѧ́щїй моле́бный канѡ́нъ ст҃а́гѡ ѳео́дѡра.=
{{text_align=center}}

=Предло́жше же ко́лѷво, глаго́лемъ ѱало́мъ рм҃в:= ~Гдⷭ҇и, ᲂу҆слы́ши мл҃твꙋ мою̀: =Та́же:= ~Бг҃ъ гдⷭ҇ь, и҆ ꙗ҆ви́сѧ на́мъ:

=И҆ а҆́бїе тропа́рь, гла́съ в҃:=
{{text_align=center}}

=^В=є́лїѧ вѣ́ры и҆справлє́нїѧ! во и҆сто́чницѣ пла́мене, ꙗ҆́кѡ на водѣ̀ поко́йнѣ, ст҃ы́й мч҃нкъ ѳео́дѡръ ра́довашесѧ: ѻ҆гне́мъ бо всесоже́гсѧ, ꙗ҆́кѡ хлѣ́бъ сла́дкїй трⷪ҇цѣ принесе́сѧ. тогѡ̀ мл҃твами хрⷭ҇тѐ бж҃е, сп҃сѝ дꙋ́шы на́шѧ.

=Сла́ва, то́йже.=
{{text_align=center}}

=И҆ ны́нѣ, бг҃оро́диченъ:= ~Всѧ̑ па́че смы́ла, всѧ̑ пресла̑вна твоѧ̑, бцⷣе, та̑инства: чистотѣ̀ запеча́таннѣй, и҆ дѣ́вствꙋ храни́мꙋ, мт҃и позна́ласѧ є҆сѝ нело́жна, бг҃а ро́ждши и҆́стиннаго. того̀ молѝ сп҃сти́сѧ дꙋша́мъ на́шымъ.

=И҆ а҆́бїе ѱало́мъ н҃.=
{{text_align=center}}

=Та́же настоѧ́щїй канѡ́нъ.=
{{text_align=center}}

=Творе́нїе і҆ѡа́нна дамаскина̀ \[є҆гѡ́же краестро́чїе: Бж҃їихъ тѧ̀ пою̀ дарѡ́въ тезоимени́те\]. Гла́съ и҃.=

=Пѣ́снь а҃.=
{{text_align=center}}

=І҆рмо́съ:= ~Во́дꙋ проше́дъ:

~Бж҃їѧ рачи́телѧ вѣ́дый тѧ̀, ѳео́дѡре, и҆ любо́вїю непреста́нною къ тебѣ̀ свѧ́занъ, дꙋ́шꙋ и҆ тѣ́ло и҆ похва̑льнаѧ словеса̀ возношꙋ̀.

~Писа́шесѧ повелѣ́нїе бг҃оме́рзкое же́ртвꙋ і҆́дѡлѡмъ, а҆ не живо́мꙋ бг҃ꙋ приноси́ти: но приведе́нъ бы́лъ є҆сѝ, стрⷭ҇тоте́рпче, не да принесе́ши же́ртвꙋ, но да бг҃ꙋ приведе́шисѧ.

=Сла́ва:= ~Любо́вїю бж҃е́ственною пригвожде́нъ, ѳео́дѡре мч҃нче, бг҃а вы́шнѧгѡ сн҃ꙋ є҆диноро́дномꙋ во́инъ содѣ́ѧлсѧ є҆сѝ и҆ по́честей не ᲂу҆дали́лсѧ є҆сѝ.

=Бг҃оро́диченъ:= ~Чи́ни а҆́гг҃лѡвъ и҆ человѣ̑къ тѧ̀, безневѣ́стнаѧ мт҃и, восхвалѧ́ютъ непреста́ннѡ: содѣ́телѧ бо си́хъ, ꙗ҆́кѡ млⷣнца, во ѡ҆б̾ѧ́тїихъ твои́хъ носи́ла є҆сѝ.

=Пѣ́снь г҃.=
{{text_align=center}}

=І҆рмо́съ:= ~Ты̀ є҆сѝ ᲂу҆твержде́нїе:

~Пѣ́нїе и҆з̾ ᲂу҆сте́нъ мои́хъ и҆ и҆з̾ болѣ́зненныѧ дꙋшѝ мольбꙋ̀ приношꙋ̀, ю҆́же ᲂу҆ще́дри, стрⷭ҇тоте́рпче ѳео́дѡре.

~Пло́ть покори́лъ є҆сѝ самоде́ржцꙋ ᲂу҆мꙋ̀, сла́вне мч҃нче, и҆ ѻ҆бои́ми ᲂу҆гожда́еши созда́вшемꙋ.

=Сла́ва:= ~Ста́лъ є҆сѝ на сꙋди́щи мꙋчи́тельстѣмъ, хрⷭ҇та̀ цр҃ѧ̀ бг҃осло́вѧ: жре́ти бо лѡ́жнымъ ѿре́клсѧ є҆сѝ, ѳео́дѡре.

=Бг҃оро́диченъ:= ~Тѧ̀ стѧжа́хомъ прибѣ́жище и҆ стѣ́нꙋ при́снѡ всѝ хрⷭ҇тїа́не, тѧ̀ славосло́вимъ немо́лчнѡ безневѣ́стнаѧ.

=Пѣ́снь д҃.=
{{text_align=center}}

=І҆рмо́съ: Оу҆=слы́шахъ, гдⷭ҇и:

~Та̑инъ бж҃е́ственныхъ вкꙋси́въ въ ра́зꙋмѣ, мч҃нче ѳео́дѡре, непосты́днꙋю про́повѣдь бж҃їѧ рожде́нїѧ и҆сповѣ́далъ є҆сѝ.

~Стра́стнꙋ бы́ти бж҃ествꙋ̀ помышлѧ́хꙋ страсте́мъ слꙋжа́щїи: и҆̀хже и҆з̾ѡбличи́лъ є҆сѝ, страда́льче ѳео́дѡре, дх҃омъ просвѣща́емь.

=Сла́ва:= ~Мл҃твою бꙋ́ди и҆зба́витель тебѐ воспѣва́ющымъ, бл҃же́нне ѳео́дѡре, ѿ разли́чныхъ ѡ҆бстоѧ́нїй и҆ страсте́й, тѧ мо́лимъ.

=Бг҃оро́диченъ:= ~Кла́съ возрасти́вшаѧ животворѧ́щїй, неѡра́ннаѧ ни́во, подаю́щїй мі́рови жи́знь, бцⷣе, сп҃са́й воспѣва́ющыѧ тѧ̀.

=Пѣ́снь є҃.=
{{text_align=center}}

=І҆рмо́съ: Оу҆́=тренююще вопїе́мъ тѝ:

~Люби́те возлюби́вшаго гдⷭ҇а, возглаша́лъ є҆сѝ, страда́льче ѳео́дѡре, стра́ждꙋщымъ съ тобо́ю мч҃нкѡмъ.

~Ꙗ҆́кѡ ре́вностїю, стрⷭ҇тоте́рпче, разжиза́ѧсѧ се́рдцемъ, боги́ню лжеимени́тꙋю съ тре́бищемъ попали́лъ є҆сѝ.

=Сла́ва:= ~Си́лою непобѣди́мою, ѳео́дѡре стрⷭ҇тоте́рпче, ва́рварѡвъ де́рзость и҆ моѧ̑ стра̑сти погꙋбѝ.

=Бг҃оро́диченъ:= ~Дв҃ꙋ по ржⷭ҇твѣ̀ воспѣва́емъ тѧ̀, бцⷣе: ты́ бо бг҃а сло́ва пло́тїю мі́рови родила̀ є҆сѝ.

=Пѣ́снь ѕ҃.=
{{text_align=center}}

=І҆рмо́съ:= ~Ѡ҆чи́сти мѧ̀, сп҃се:

~Ко́ль слаба̀, ко́ль немощна̀ богѡ́въ сꙋ́етныхъ горды́нѧ! къ защище́нїю своемꙋ̀ человѣ́ки тре́боваше, побѣжда́ема сꙋ́щи крѣ́постїю нело́жныхъ мч҃нкѡвъ, проповѣ́дающихъ и҆́стинꙋ. =\[Два́жды.\]=

=Сла́ва: Оу҆=крѣпи́всѧ си́лою бж҃їею, мч҃нкѡвъ сла́во ѳео́дѡре, мꙋ̑ки ѕлочести́выхъ ꙗ҆́кѡ младе́нєцъ стрѣлѧ̑нїѧ зрѣ́лъ є҆сѝ, бл҃же́нне, вѣ́чность бꙋ́дꙋщихъ предзрѧ̀.

=Бг҃оро́диченъ:= ~Да и҆зба́вимсѧ ѿ лю́тыхъ прегрѣше́нїй мл҃твами твои́ми, бг҃ороди́тельнице чтⷭ҇аѧ, и҆ да ᲂу҆лꙋчи́мъ, всечⷭ҇таѧ, бж҃е́ственнагѡ ѡ҆сїѧ́нїѧ неизрече́ннѡ и҆з̾ тебє̀ воплоти́вшагѡсѧ сн҃а бж҃їѧ.

=Конда́къ, гла́съ и҃:=
{{text_align=center}}

=^В=ѣ́рꙋ хрⷭ҇то́вꙋ ꙗ҆́кѡ щи́тъ внꙋ́трь прїи́мъ въ се́рдцѣ твое́мъ, проти̑вныѧ си̑лы попра́лъ є҆сѝ, многострада́льче, и҆ вѣнце́мъ нбⷭ҇нымъ вѣнча́лсѧ є҆сѝ вѣ́чнѡ, ѳео́дѡре, ꙗ҆́кѡ непобѣди́мый.

=Пѣ́снь з҃.=
{{text_align=center}}

=І҆рмо́съ:= ~Ѿ і҆ꙋде́и доше́дше:

~Бїе́нъ бы́лъ є҆сѝ тѣ́ломъ, за бїе́ннаго пло́тїю на́съ ра́ди сло́ва, и҆ семꙋ̀ бл҃года́рственнѡ веселѧ́сѧ вопїѧ́лъ є҆сѝ, стрⷭ҇тоте́рпче ѳео́дѡре: ѻ҆тє́цъ на́шихъ бж҃е, бл҃гослове́нъ є҆сѝ.

~Ꙗ҆́кѡ во гро́бѣ положи́сѧ и҆ во́лею запеча́тасѧ и҆зба́витель всѣ́хъ, и҆ ты̀ въ темни́цѣ запеча́таннѣй всели́лсѧ є҆сѝ, стрⷭ҇тоте́рпче ѳео́дѡре, вопїѧ̀: ѻ҆тє́цъ на́шихъ бж҃е, бл҃гослове́нъ є҆сѝ.

=Оу҆=мерщвле́нъ бы́въ, и҆ стра̑сти плотскі̑ѧ произволе́нїемъ ѿтрѧ́съ, страстоте́рпче, не снѣ́дїю, но любо́вїю бж҃е́ственною пита́ѧсѧ, пѣ́лъ є҆сѝ: ѻ҆тє́цъ на́шихъ бж҃е, бл҃гослове́нъ є҆сѝ.

=Сла́ва:= ~Ꙗ҆́коже въ пещѝ ю҆́ношы нѣ́когда, є҆ди́нъ ѿ нетлѣ́нныѧ трⷪ҇цы ꙗ҆ви́всѧ тебѐ ᲂу҆крѣплѧ́етъ въ темни́цѣ, стрⷭ҇тоте́рпче, вопїю́ща: ѻ҆тє́цъ на́шихъ бж҃е, бл҃гослове́нъ є҆сѝ.

=Бг҃оро́диченъ:= ~На́ше сп҃се́нїе є҆гда̀ восхотѣ́лъ є҆сѝ, сп҃се, ᲂу҆стро́ити, во ᲂу҆тро́бꙋ дв҃ы всели́лсѧ є҆сѝ, ю҆́же мі́рꙋ предста́тельницꙋ показа́лъ є҆сѝ: ѻ҆тє́цъ на́шихъ бж҃е, бл҃гослове́нъ є҆сѝ.

=Пѣ́снь и҃.=
{{text_align=center}}

=І҆рмо́съ:= ~Седмери́цею пе́щь:

~Ѡ҆слѣпле́нъ ᲂу҆мо́мъ, нача́льникъ беззако́нныхъ тебѣ̀ бг҃очести́вомꙋ нечести́внѡ претѧ́ше: безꙋ́мне, что̀ всꙋ́е на человѣ́ка нꙋ́ждею ᲂу҆ме́рша возложи́лъ є҆сѝ наде́жды; но ты̀ вопїѧ́лъ є҆сѝ: ѻ҆́троцы бл҃гослови́те, сщ҃е́нницы воспо́йте, лю́дїе превозноси́те хрⷭ҇та во вѣ́ки.

~Ꙗ҆́кѡ смы́сленный и҆ премꙋ́дрый строи́тель бл҃года́ти, да́нною тебѣ̀ ѿ бг҃а бл҃года́тїю, вопїѧ́лъ є҆сѝ, ѳео́дѡре, повелѣва́ющемꙋ нечести́внѡ: сїѐ стꙋ́дъ бꙋ́ди мнѣ̀ и҆ пою́щымъ: ѻ҆́троцы бл҃гослови́те, сщ҃е́нницы воспо́йте, лю́дїе превозноси́те хрⷭ҇та̀ во всѧ̑ вѣ́ки.

=Сла́ва:= ~Ю҆́ношески подвиза́лсѧ є҆сѝ, де́рзостнѡ и҆з̾ѡбличи́лъ є҆сѝ, мꙋчи́телю взыва́лъ є҆сѝ: что̀ безꙋ́мствꙋеши, повелѣва́ѧ ѡ҆ста́вльшымъ созда́вшаго тва́ремъ слꙋжи́ти ло́жнѡ; но а҆́зъ воспѣва́ю: ѻ҆́троцы бл҃гослови́те, сщ҃е́нницы воспо́йте, лю́дїе превозноси́те хрⷭ҇та̀ во вѣ́ки.

=Бг҃оро́диченъ:= ~Тѣле́сными и҆з̾ѡбраже́ньми и҆ разли́чными гада̑нїи, и҆ знамена́тельными и҆ ѡ҆бра́зными и҆зрече́ньми предвѣща́хꙋ бг҃оглаго́ливїи твоѐ ржⷭ҇тво̀ преесте́ственное и҆ чꙋ́дное, дв҃о: тѣ́мже тѧ̀ веселѧ́щесѧ бл҃гоче́стнѡ воспѣва́емъ, хрⷭ҇та̀ превозносѧ́ще во всѧ̑ вѣ́ки.

=Пѣ́снь ѳ҃.=
{{text_align=center}}

=І҆рмо́съ:= ~Тѧ̀ неискꙋсобра́чнꙋю:

~Вещество̀ мꙋче́нїѧ твоегѡ̀ бы́сть къ бг҃ꙋ любы̀, ѳео́дѡре: тѣ́мже и҆ тѣ́ло твоѐ вещество̀ бы́сть веще́ственномꙋ ѻ҆гню̀, и҆́мже къ бж҃е́ственномꙋ ѻ҆гню̀ ра́дꙋѧсѧ и҆зше́лъ є҆сѝ, стрⷭ҇тоте́рпче, ᲂу҆го́дниче бж҃їй ѳео́дѡре.

~Мч҃нче всече́стне, попали́въ, не попали́лсѧ є҆сѝ: ты́ бо прельще́нїе попали́лъ є҆сѝ, бг҃ꙋ же предстои́ши живы́й и҆ въ не́мъ мч҃нчески весели́шисѧ, стрⷭ҇тоте́рпче, ᲂу҆го́дниче бж҃їй ѳео́дѡре.

=Сла́ва:= ~Є҆ди́наго тѧ̀ зна́емъ хрⷭ҇та̀, є҆ди́наго ѿ трⷪ҇цы, во двою̀ совершє́ннꙋ є҆стєствꙋ̀: сп҃сѝ лю́ди твоѧ̑ сїѧ̑, ꙗ҆̀же стѧжа́лъ є҆сѝ чтⷭ҇но́ю твое́ю кро́вїю, ѳео́дѡра стрⷭ҇тоте́рпца мл҃твами.

=Бг҃оро́диченъ:= ~Тѧ̀ во ѡ҆б̾ѧ́тїихъ носи́вшꙋю неви́димаго бг҃а, на нб҃сѣ́хъ воспѣва́емаго ѿ всеѧ̀ си́лы, и҆ тобо́ю на́мъ да́рꙋемое всегда̀ сп҃се́нїе, сꙋ́щїи во ѡ҆бстоѧ́нїи, велича́емъ.

=І҆рмо́съ:= ~Тѧ̀ неискꙋсобра́чнꙋю мт҃рь бг҃а вы́шнѧгѡ, тѧ̀ па́че ᲂу҆ма̀ ро́ждшꙋю сло́вомъ вои́стиннꙋ бг҃а, вы́шшꙋю пречⷭ҇тыхъ си́лъ, немо́лчными славословлє́нїи велича́емъ.

=И҆ а҆́бїе: Трист҃о́е.= =И҆ тропа́рь ст҃а́гѡ:= ~Вє́лїѧ вѣ́ры: =Сла́ва: конда́къ:= ~Вѣ́рꙋ хрⷭ҇то́вꙋ
ꙗ҆́кѡ щи́тъ:

=И҆ ны́нѣ, бг҃оро́диченъ, гла́съ то́йже:=
{{text_align=center}}

~Ꙗ҆́коже предста́тельство и҆ держа́вное застꙋпле́нїе, всѝ прегрѣ́шшїи стѧжа́хомъ, всечⷭ҇таѧ, твою̀ те́плꙋю по́мощь, дв҃о мт҃и мр҃і́е, хрⷭ҇тїа́нъ сп҃се́нїе. тѣ́мъ не преста́й ѡ҆ на́съ молѧ́щи сп҃са, дарова́тисѧ проще́нїю.

=И҆ быва́етъ бл҃гослове́нїе ко́лѷва. Та́же:= ~Бꙋ́ди и҆́мѧ гдⷭ҇не: =И҆= ~Бл҃гословлю̀ гдⷭ҇а: =И҆ дае́тсѧ преломле́нїе ѿ і҆ере́а. И҆ ѿпꙋ́стъ.=

=А҆ и҆дѣ́же не бы́ти преждесщ҃е́ннѣй, конча́емъ часы̀ си́це: По= ~Ѡ҆сла́би, ѡ҆ста́ви: =и҆ по коне́чныхъ покло́нѣхъ глаго́лемъ трист҃о́е,= =по= ~Ѻ҆́ч҃е на́шъ: ~Гдⷭ҇и, поми́лꙋй, =в҃і. Та́же мл҃тва:= ~Всест҃а́ѧ трⷪ҇це: =И҆ начина́емъ вече́рню:= ~Прїиди́те, поклони́мсѧ: =три́жды. Ѱало́мъ р҃г. Каѳі́сма. И҆ пое́мъ на Гдⷭ҇и воззва́хъ, стїхи̑ры на ѕ҃: мч҃нчны г҃, во ѻ҆ктѡ́ихѣ гла́са, на рѧдꙋ̀: и҆ ст҃о́мꙋ ѳео́дѡрꙋ, г҃, Сла́ва, ѳео́дѡрꙋ:= ~Ꙗ҆́кѡ сосꙋ́дъ ᲂу҆потреби́въ: =И҆ ны́нѣ, бг҃оро́диченъ, гла́са рѧдова́гѡ.= ~Свѣ́те ти́хїй: =без̾ вхо́да. Чте́нїе. На стїхо́внѣ трїѡ́ди самогла́сенъ днѐ два́жды, и҆ мч҃нченъ, гла́съ є҃:= ~Бл҃гослове́но во́инство: =Сла́ва, ѳео́дѡрꙋ, гла́съ в҃:= ~Бж҃е́ственныхъ дарѡ́въ: =пи́санъ въ стїхи́рахъ. И҆ ны́нѣ, бг҃оро́диченъ:= ~Всѐ ᲂу҆пова́нїе: ~Ны́нѣ ѿпꙋща́еши: =Трист҃о́е. По= ~Ѻ҆́ч҃е на́шъ: =тропа́рь:= ~Вє́лїѧ вѣ́ры: =Сла́ва, и҆ ны́нѣ, бг҃оро́диченъ:= ~Всѧ̑ па́че смы́сла: =Та́же є҆ктенїа̀:= ~Поми́лꙋй на́съ, бж҃е: =И҆ покло́ны г҃. И҆ ѡ҆блача́етсѧ сщ҃е́нникъ въ багрѧ́ный фелѡ́нь, и҆ начина́етъ:= ~Бл҃гослове́нъ бг҃ъ на́шъ: =И҆ мы̀ глаго́лемъ ѱало́мъ рм҃в:= ~Гдⷭ҇и, ᲂу҆слы́ши мл҃твꙋ: =И҆ про́чее ꙗ҆́коже ᲂу҆каза́сѧ пре́жде. Канѡ́нъ на д҃. И҆ по соверше́нїи канѡ́на, вмѣ́стѡ:= ~Досто́йнѡ є҆́сть: =пое́мъ і҆рмо́съ ѳ҃-ѧ пѣ́сни:= ~Тѧ̀ неискꙋсобра́чнꙋю: =Та́же трист҃о́е. По= ~Ѻ҆́ч҃е на́шъ: =тропа́рь:= ~Вє́лїѧ вѣ́ры: =Сла́ва, конда́къ:= ~Вѣ́рꙋ хрⷭ҇то́вꙋ: =И҆ ны́нѣ, бг҃оро́диченъ:= ~Ꙗ҆́коже предста́тельство: =Та́же мл҃твꙋ над̾ ко́лѷвомъ, бл҃гослове́нїе ко́лѷва. Посе́мъ:= ~Бꙋ́ди и҆́мѧ гдⷭ҇не: =И҆= ~Бл҃гословлю̀ гдⷭ҇а: =И҆ ѿпꙋ́стъ. И҆ вхо́димъ въ трапе́зꙋ, и҆ вкꙋша́емъ вїна̀ и҆ є҆ле́а, ра́ди ст҃а́гѡ.=

=Сїѐ прїѧ́хомъ въ ла́ѵрѣ прпⷣбнагѡ ѻ҆тца̀ на́шегѡ са́ввы и҆ кїнові́и прпⷣбнагѡ вели́кагѡ є҆ѵѳѵ́мїа: но не твори́мъ сегѡ̀ ны́нѣ за че́стность днѐ. Ѻ҆ба́че ꙗ҆ди́мъ варе́нїе со сли́вами, без̾ ма́сла и҆ а҆рме́а: произволѧ́ющїи же ѧ҆дѧ́тъ сꙋхоѧде́нїе, ꙗ҆́коже и҆ въ сре́дꙋ.=

=Подоба́етъ вѣ́дати, ꙗ҆́кѡ во всѧ̑ пѧткѝ ст҃ы́ѧ и҆ вели́кїѧ четыредесѧ́тницы на вече́рнѧхъ и҆ повече́рїихъ покло́нѡвъ не твори́мъ, то́кмѡ и҆зѡбражє́нныѧ въ преждеѡсщ҃е́ннѣй, є҆́же є҆́сть по Да и҆спра́витсѧ: покло́ны г҃. По вхо́дѣ ст҃ы́хъ дарѡ́въ, покло́ны г҃. И҆ на Бꙋ́ди и҆́мѧ гдⷭ҇не: покло́ны г҃.=

=Повечє́рїѧ же пое́мъ вели̑каѧ, на ни́хже пое́мъ покѡ́йныѧ канѡ́ны настоѧ́щагѡ гла́са, въ гробни́цѣ.=

=Канѡ́ны же въ мине́и настоѧ́щїѧ сꙋббѡ́ты и҆ недѣ́ли пое́мъ, є҆гда̀ и҆зво́литъ є҆кклисїа́рхъ: є҆ди́нъ ᲂу҆́бѡ пое́мъ въ повече́рїи пѧтка̀, дрꙋгі́й же канѡ́нъ пое́мъ въ повече́рїи недѣ́ли.=

=Та́кѡ твори́мъ въ ве́черъ во всѧ̑ пѧткѝ ст҃ы́ѧ и҆ вели́кїѧ четыредесѧ́тницы.=

![Image51](Pictures/10000000000002880000003C8B5E2146AECEB67C.png)

![Image52](Pictures/100000000000036A0000005F12C02A5157617447.png)

=Въ сꙋббѡ́тꙋ пе́рвꙋю ст҃ы́хъ постѡ́въ,=
{{text_align=center}}

=на ᲂу҆́трени по шестоѱа́лмїи, пое́мъ Бг҃ъ гдⷭ҇ь, на гла́съ в҃, и҆ глаго́лемъ тропа́рь ст҃а́гѡ ѳео́дѡра, два́жды:= ~Вє́лїѧ вѣ́ры: =Сла́ва, и҆ ны́нѣ, бг҃оро́диченъ є҆ди́ножды:= ~Всѧ̑ па́че смы́сла: =И҆ ѡ҆бы́чное стїхосло́вїе. По а҃-мъ же стїхосло́вїи, пое́мъ сѣда́льны мч҃нчны ѻ҆смогла́сника, слꙋчи́вшагѡсѧ гла́са, съ бг҃оро́дичнымъ. По в҃-мъ же стїхосло́вїи пое́мъ настоѧ́щыѧ сѣда́льны ст҃а́гѡ ѳео́дѡра.=

=Гла́съ г҃.=
{{text_align=center}}

=Подо́бенъ:= Бж҃е́ствєнныѧ вѣ́ры:
{{text_align=center}}

~Кипѧ̀ вѣ́ры правосла́вїемъ, ᲂу҆гаси́лъ є҆сѝ прельще́нїе ѕлосла́вїѧ, ᲂу҆праздни́въ і҆́дѡльское безбо́жїе: и҆ всесожже́нїе бж҃е́ственное бы́въ, чꙋдодѣ̑йствїи ѡ҆роша́еши концы̀. мч҃нче пресла́вне, хрⷭ҇та̀ бг҃а молѝ дарова́ти на́мъ ве́лїю млⷭ҇ть.

=Дрꙋгі́й сѣда́ленъ ст҃а́гѡ, подо́бенъ:=
{{text_align=center}}

~Бж҃е́ственный да́ръ дадѐ тѧ̀ ко сп҃се́нїю все́й вселе́ннѣй ᲂу҆крѣпи́вый тѧ̀ во страда́льчествахъ гдⷭ҇ь, дꙋшє́вныѧ на́шѧ болѣ̑зни и҆сцѣлѧ́ѧ и҆ тѣлє́сныѧ стра̑сти побѣжда́ѧ. мч҃нче ѳео́дѡре, хрⷭ҇та̀ бг҃а молѝ дарова́ти на́мъ ве́лїю млⷭ҇ть.

=Бг҃оро́диченъ, подо́бенъ:=
{{text_align=center}}

~Невмѣсти́маго бг҃а носи́вшаѧ во ᲂу҆тро́бѣ твое́й, дв҃о пречⷭ҇таѧ, пре́жде вѣ̑къ ѿ ѻ҆ц҃а̀ нетлѣ́ннѡ возсїѧ́вшаго, сло́ва ѵ҆поста́снагѡ и҆ сн҃а є҆диносꙋ́щнаго: сего̀ молѝ съ прⷪ҇рѡ́ки и҆ мч҃нки, прпⷣбными, пѡ́стники и҆ првⷣными, дарова́ти на́мъ разрѣше́нїе прегрѣше́нїй.

=Та́же чте́мъ мꙋче́нїе ст҃а́гѡ. Та́же ѱало́мъ н҃. И҆ канѡ́нъ ст҃а́гѡ ѡ҆би́тели, со і҆рмосы̑ на ѕ҃: и҆ ст҃а́гѡ ѳео́дѡра на и҃. Стїхосло́вимъ же и҆ Гдⷭ҇еви пое́мъ.=

=Канѡ́нъ, \[є҆гѡ́же краестро́чїе: Тѵ́рѡнъ пресла́вный, сла́ва пе́рвѣй сꙋббѡ́тѣ. Въ пе́рвыхъ же тропаре́хъ канѡ́на и҆́ное краестро́чїе: І҆ѡа́ннъ.\] Творе́нїе і҆ѡа́нна, митрополі́та є҆ѵхаі́тскагѡ, гла́съ д҃.=

=Пѣ́снь а҃.=
{{text_align=center}}

=І҆рмо́съ:= ~Ѿве́рзꙋ ᲂу҆ста̀ моѧ̑:

~Всѣ́хъ превы́шшїй тѧ̀ неизрече́ннѡ роди́вшꙋю положѝ превы́ше всѣ́хъ и҆збра́нныхъ свои́хъ: тѣ́мже дне́сь вѣнча́ннаго си́мъ воспѣва́юще, всепѣ́таѧ, тебѣ̀ пе́рвѣе начина́емъ.

~Вели́каго въ мч҃нцѣхъ, страда́льца пресвѣ́тлаго, и҆мени́таго и҆ пресла́внаго, въ чꙋдесѣ́хъ ѿ конє́цъ землѝ и҆ до конє́цъ знамени́таго, пѣ́сньми воспою̀ ѳео́дѡра.

~Де́нь весе́лый въ ско́рбныхъ возсїѧ̀, и҆ сѣ́тованїе си́хъ ѡ҆свѣтѝ, предпра́зднствєннаѧ преддвє́рїѧ и҆здале́ча ѡ҆зари́въ бл҃года́тїю бж҃е́ственнагѡ мч҃нка.

~Кропи́тъ ѡ҆чища́ѧ цр҃ковь кровьмѝ ст҃о́е заколе́нїе, є҆́же прїѧ́тъ пожре́нный и҆ въ же́ртвꙋ прїѧ́тый, страда́льчествовавшаго бж҃е́ственныѧ ра́ди сла́вы є҆гѡ̀.

=Бг҃оро́диченъ:= ~Прекра́сно а҆́ще и҆ не ко вре́мени ᲂу҆зако́нисѧ пра́здновати: ᲂу҆краси́вшаѧ бо всѧ̑ влⷣчца и҆ ны́нѣ показа̀ въ се́й па́мѧти прїѻбща́ющисѧ предбѣ́дствꙋющемꙋ кро́вїю.

=И҆́ный канѡ́нъ, тогѡ́же і҆ѡа́нна є҆ѵхаі́тскагѡ, гла́съ ѕ҃.=
{{text_align=center}}

=Пѣ́снь а҃.=
{{text_align=center}}

=І҆рмо́съ:= ~Ꙗ҆́кѡ по сꙋ́хꙋ:

~Ди́вный во ст҃ы́хъ вои́стиннꙋ, бж҃е, во мнѣ̀ ᲂу҆дивѝ млⷭ҇ти твоѧ̑, хрⷭ҇тѐ, сло́во мѝ да́рꙋѧ, ꙗ҆́кѡ да ди̑внаѧ восхвалю̀ твоегѡ̀ мч҃нка.

~Тве́рдость во страда́нїихъ и҆ терпѣ́нїе во трꙋдѣ́хъ показа́лъ є҆сѝ, стрⷭ҇тоте́рпче хрⷭ҇то́въ, ско́рость же па́ки по́мощи твоеѧ̀ на на́съ ꙗ҆влѧ́еши, ѳео́дѡре.

=Сла́ва:= ~Бл҃гочести́вꙋю ѻ҆тє́цъ вѣ́рꙋ ѿ дꙋшѝ своеѧ̀ мꙋчи́тель ѿри́нꙋвъ ѕлѣ̀, бг҃ꙋ сопроти́вльсѧ, восхотѣ̀ нечести́вомꙋ совѣ́тꙋ при́снѡ слѣ́довати.

=Бг҃оро́диченъ:= ~Бг҃орѣ́чивыхъ мꙋже́й дрє́внѧѧ проречє́нїѧ на тебѣ̀ ꙗ҆́вѣ и҆спо́лнишасѧ, мт҃и дв҃о, ꙗ҆́кѡ бг҃а ро́ждшей вои́стиннꙋ, и҆ чл҃вѣ́ка и҆́стиннаго, па́че є҆стества̀ и҆ ᲂу҆жа́снѡ.

=Катава́сїа:= ~Ѿве́рзꙋ ᲂу҆ста̀ моѧ̑, и҆ напо́лнѧтсѧ дх҃а, и҆ сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀.

=Пѣ́снь г҃.=
{{text_align=center}}

=І҆рмо́съ:= ~Твоѧ̑ пѣсносло́вцы:

~Ви́дѣти де́нь сн҃а твоегѡ̀ жела́юще хрⷭ҇тоимени́тїи лю́дїе, во ѡ҆́бразъ сегѡ̀ ны́нѣ предпра́зднствꙋютъ тебѣ̀, влⷣчце, носѧ́щей ѡ҆снова́нїе, и҆ сла́вномꙋ стрⷭ҇тоте́рпцꙋ твоемꙋ̀.

~Всѧ́кими ѡ҆́бразы побѣжда́ютъ лꙋ̑чшаѧ: вели́кїй бо во страда́льцѣхъ въ весе́лїе и҆змѣнѝ ско́рбное вре́мѧ, сꙋро́вость ст҃а́гѡ поста̀ ѡ҆брати́въ во ѡ҆слабле́нїе.

~Сво́йственъ и҆ подоба́ѧй тебѣ̀ да́ръ, и҆́бо ѿ свои́хъ, страда́льче: и҆̀хже бо са́мъ всели́лъ є҆сѝ въ се́й ча́сти твое́й, ѡ҆бра́дованнѡ тебѣ̀ похва́лъ да́ры прино́симъ.

~Добрѣ́йшее ѡ҆снова́нїе положи́лъ є҆сѝ, твои́ми и҆зрѧ́дствы, и҆зрѧ́дне, ѕвѣ́рѧ всегꙋби́тельна, ѻ҆гне́мъ и҆ ᲂу҆бі́йствомъ ды́шꙋща, низложи́въ ꙗ҆́кѡ ле́гкое подѣ́лїе преесте́ственныѧ до́блести.

~Неи́стовствовавъ но́вый ѿстꙋ́пникъ лю́тѣ, ра́внѡ дре́внемꙋ, жє́ртвы ꙗ҆́коже ꙗ҆́дъ бра́шнѡмъ присмѣсѝ: но прельсти́всѧ ѡ҆каѧ́нникъ премꙋдре́нъ бы́сть мч҃нкомъ.

=Бг҃оро́диченъ:= ~И҆спо́лнисѧ ᲂу҆́бѡ всѧ̑ землѧ̀ позна́нїѧ гдⷭ҇а, и҆з̾ тебє̀, дв҃о, мі́рꙋ ꙗ҆́вльшагѡсѧ: но бж҃є́ственнымъ мч҃нкѡмъ бл҃годаре́нїе мно́гое, ᲂу҆тверди́вшымъ самѣ́ми собо́ю и҆́стинꙋ.

+=И҆́ный.=+
{{text_align=center}}

=І҆рмо́съ:= ~Нѣ́сть ст҃ъ:

~Пе́рвѣе во є҆́ѵины ᲂу҆́ши пошепта́вый ле́стнѡ, и҆ а҆да́ма то́юже прельсти́вый ко́зненнѡ, то́й и҆ ны́нѣ ꙗ҆́дъ ѕло́бы ко прельще́нїю и҆злїѧ̀.

~Кова́рство и҆мѧ́ше на него̀ пребеззако́ннѣйшїй, пита́ше неи́стовство проти́вꙋ правоживꙋ́щымъ, и҆ска́ше ᲂу҆до́бна вре́мене, въ не́же ме́рзость сотвори́ти ᲂу҆мышлѧ́ше.

=Сла́ва:= ~Наста̀ нача́токъ дне́й ст҃ы́хъ постѡ́въ, въ ни́хже всѧ́кїй хрⷭ҇тїа́нинъ самаго̀ себѐ воздержа́нїемъ мно́гимъ ѡ҆чища́етъ, ѿ всѣ́хъ ᲂу҆клонѧ́ѧсѧ.

=Бг҃оро́диченъ:= ~Наде́ждо мі́рꙋ держа́внаѧ, покро́ве и҆ предста́тельство, всест҃а́ѧ дв҃о, не пре́зри, бл҃га́ѧ, молє́нїѧ рабѡ́въ, ѿ любвѐ тѧ̀ при́снѡ ᲂу҆бл҃жа́ющихъ.

=Катава́сїа:= ~Твоѧ̑ пѣсносло́вцы, бцⷣе, живы́й и҆ и҆з̾ѻви́льный и҆сто́чниче, въ ли́къ дꙋхо́вный совокꙋ́пльшыѧсѧ ᲂу҆твердѝ: и҆ въ бж҃е́ственнѣй твое́й сла́вѣ, вѣнцє́въ сла́вы сподо́би.

=Сѣда́ленъ, гла́съ и҃.=
{{text_align=center}}

=Подо́бенъ:= ~Премꙋ́дрость и҆ сло́во:
{{text_align=center}}

~Бж҃е́ственное всеѡрꙋ́жїе воспрїи́мъ, и҆ і҆́дѡлѡвъ прельще́нїе низложи́въ а҆́гг҃лы воздви́глъ є҆сѝ восхвалѧ́ти по́двиги твоѧ̑: бж҃е́ственною бо любо́вїю во ᲂу҆́мѣ̀ распалѧ́ѧсѧ, сме́рть во ѻ҆гнѝ до́блественнѡ презрѣ́лъ є҆сѝ. тѣ́мже просѧ́щымъ тѧ̀ да́рꙋеши по и҆мени твоемꙋ̀ бж҃е́ствєнныѧ да́ры, и҆сцѣле́нїй подаѧ̑нїѧ. стрⷭ҇тоте́рпче ѳео́дѡре, моли́сѧ хрⷭ҇тꙋ̀ бг҃ꙋ, согрѣше́нїй ѡ҆ставле́нїе дарова́ти пра́зднꙋющымъ любо́вїю ст҃ꙋ́ю па́мѧть твою̀.

=Сла́ва, подо́бенъ:=
{{text_align=center}}

~Маѯїмі́новыми ласка́ньми не ᲂу҆клони́всѧ, хрⷭ҇то́выми же словесы̀ мꙋ́жествовавъ, і҆́дѡльское ка́пище во ѻ҆гнѝ и҆спепели́лъ є҆сѝ, страда́льчески побѣди́въ до́брѣ сопроти́вника, прⷪ҇ро́чески преше́лъ є҆сѝ ѻ҆́гнь, ꙗ҆́коже въ водѣ̀: тѣ́мже прїи́мъ досто́йное воздаѧ́нїе подвигѡ́въ, и҆сточа́еши и҆сцѣлє́нїѧ просѧ́щымъ вѣ́рою. страстоте́рпче ѳео́дѡре, моли́сѧ хрⷭ҇тꙋ̀ бг҃ꙋ, согрѣше́нїй ѡ҆ставле́нїе дарова́ти пра́зднꙋющымъ любо́вїю ст҃ꙋ́ю па́мѧть твою̀.

=И҆ ны́нѣ, бг҃оро́диченъ, подо́бенъ:=
{{text_align=center}}

~Ꙗ҆́кѡ всенепоро́чнаѧ невѣ́ста творца̀, ꙗ҆́кѡ неискꙋсомꙋ́жнаѧ мт҃и и҆зба́вителѧ, ꙗ҆́кѡ вмѣсти́лище сꙋ́щи вы́шнѧгѡ, всепѣ́таѧ, беззако́нїй мѧ̀ сꙋ́ща скве́рное жили́ще, и҆ въ ра́зꙋмѣ бы́вша бѣсѡ́мъ и҆гра́лище, потщи́сѧ и҆ ѿ си́хъ ѕлодѣ́йствїѧ мѧ̀ и҆зба́вити, свѣ́тлое жили́ще добродѣ́телїю содѣ́лавши: свѣтопрїе́мнице нетлѣ́ннаѧ, ѿженѝ ѡ҆блакъ страсте́й, и҆ сподо́би го́рнїѧ свѣ́тлости и҆ неле́стнагѡ ѡ҆сїѧ́нїѧ свѣ́та невече́рнѧгѡ твоегѡ̀.

=Пѣ́снь д҃.=
{{text_align=center}}

=І҆рмо́съ:= ~Сѣдѧ́й въ сла́вѣ:

~Ѽ но́вагѡ и҆ пресла́внагѡ смѣше́нїѧ и҆ растворе́нїѧ! дѣ́втвꙋ ржⷭ҇тво̀ соединѝ роди́выйсѧ бг҃очл҃вѣ́къ, къ сѣ́тѡваннымъ же днє́мъ весе́лїе примѣсѝ, почита́ѧ своего̀ страда́льца.

~Ви́ждь, ка́кѡ хрⷭ҇та̀ люблѧ́ше хрⷭ҇то́ви во́инствꙋѧй: враги́ бо сегѡ̑ ре́вностїю и҆ ѻ҆гне́мъ погꙋбѝ, и҆ себѐ кончи́нѣ до́брꙋю же́ртвꙋ и҆ прїѧ́тное заколе́нїе є҆мꙋ̀ ᲂу҆се́рднѡ ѿдадѐ.

~Побѣдоно́снѣ ѿ страда́льчествъ до́блїй разрѣшѝсѧ, зри́тєли ᲂу҆диви́въ дерзнове́нными глагѡ́лы и҆ презрѣ́нїемъ мꙋче́нїй, и҆ бы́въ все́й тва́ри но́вое и҆ пресла́вное зрѣ́лище.

~Ко́сть ᲂу҆́бѡ не сокрꙋши́сѧ бг҃а и҆ влⷣки моегѡ̀, ѽ долготерпѣ́нїѧ! и҆ по ᲂу҆мерщвле́нїи стра́ждꙋща: во́ина же є҆гѡ̀ ѻ҆́гнь прїе́мъ и҆ ко́ло ᲂу҆стыдѣ́сѧ ᲂу҆ме́ршꙋ прикоснꙋ́тисѧ.

=Бг҃оро́диченъ:= ~Соꙋме́ршїи влⷣцѣ жи́зни и҆ совоста́вшїи слꙋжи́тєли живꙋ́тъ ᲂу҆ негѡ̀ ны́нѣ вѣ́чнѡ, и҆ съ сн҃омъ мт҃рь прославлѧ́ютъ, бл҃гословѧ́ще ѻ҆ц҃а̀, сн҃а и҆ дх҃а ст҃а́го.

=И҆́ный.=
{{text_align=center}}

=І҆рмо́съ:= ~Хрⷭ҇то́съ моѧ̀ си́ла:

~Совѣ́тъ совѣщава́етъ нечести́вѣйшїй, и҆ зри́те, ꙗ҆́кѡ вои́стиннꙋ є҆́сть стра́шно: ᲂу҆мы́сли бо ѡ҆каѧ́нный, ме́рзкими бра́шны лю́ди хрⷭ҇тѡ́вы ѡ҆скверни́ти.

~Въ дѣ́ло приведѐ совѣ́тъ беззако́нный: возбрани́ти бо повелѣ́ чи́стыхъ ꙗ҆де́нїй кꙋ́плю и҆ предложи́ти, ꙗ҆̀же ѻ҆́нъ ѡ҆сквернѝ кровьмѝ.

=Сла́ва:= ~Бы́сть ꙗ҆́вственно и҆ ѡ҆глаше́но беззако́нїе всѣ̑мъ хрⷭ҇тїа́нѡмъ: тѣ́мже, є҆гда̀ ᲂу҆вѣ́дѣша, стеко́шасѧ всѝ кꙋ́пнѡ въ хра́мъ гдⷭ҇нь ст҃ы́й.

=Бг҃оро́диченъ:= ~Ро́ждшꙋю тѧ̀ предвѣ́чнаго ѿ ѻ҆ц҃а̀ рожде́ннаго ны́нѣ вѣ́рнїи мл҃твенницꙋ предлага́емъ: тоѧ̀ мл҃твами преклоне́нъ, хрⷭ҇тѐ, бл҃гоꙋвѣ́тливъ бꙋ́ди рабѡ́мъ твои̑мъ.

=Катава́сїа:= ~Сѣдѧ́й въ сла́вѣ на прⷭ҇то́лѣ бж҃ества̀, во ѡ҆́блацѣ ле́гцѣ прїи́де і҆и҃съ пребж҃е́ственный, нетлѣ́нною дла́нїю, и҆ сп҃се зовꙋ́щыѧ: сла́ва, хрⷭ҇тѐ, си́лѣ твое́й.

=Пѣ́снь є҃.=
{{text_align=center}}

=І҆рмо́съ: Оу҆=жасо́шасѧ всѧ́чєскаѧ:

~Ѿверза́ютсѧ дне́сь преддвє́рїѧ бл҃года́ти, и҆ сїѐ ны́нѣшнее ᲂу҆покое́нїе проѡбража́етъ воскрⷭ҇нїе, си́це свѣтоно́снѣ свѣ́тлꙋю влⷣчцꙋ и҆ сла́внаго мч҃нка почита́ющее.

~Да́рꙋетъ бг҃ъ тезоимени́тый да́ръ, ѳео́дѡра, возлюби́вшымъ ꙗ҆́вльшагѡсѧ возлю́бленнагѡ ꙗ҆вле́нїе,пресла́вныхъ дѣ́лъ творца̀, и҆ бж҃е́ственныхъ си́лъ самодѣ́телѧ содѣ́ѧвшасѧ.

~Ничто́же мч҃нкꙋ лꙋ́цы и҆ стрѣ́лы твоѧ̑, вра́же человѣ́ческагѡ сп҃се́нїѧ: и҆ ᲂу҆ме́рый бо живе́тъ и҆ бо́дрствꙋетъ, и҆ ѕлодѣ́йствѡмъ твои̑мъ противлѧ́ѧсѧ, сп҃са́етъ всѧ́каго правосла́внаго.

=Бг҃оро́диченъ:= ~Стра́нно бѧ́ше пре́жде чꙋ́до бг҃оѻтрокови́цы: мꙋчє́нїи же страда́льческими прїѧ́тъ вѣ́рꙋ несꙋмнѣ́ннꙋ, и҆ вѣ́рꙋемое при́снѡ пребыва́етъ чꙋ́дно и҆ вѣ́рнѣ покланѧ́емо.

=И҆́ный.=
{{text_align=center}}

=І҆рмо́съ:= ~Бж҃їимъ свѣ́томъ твои́мъ:

~Тогда́шнїй ᲂу҆́бѡ а҆рхїере́й, ѕѣлѡ̀ ᲂу҆жаснꙋ́всѧ, є҆гда̀ ᲂу҆вѣ́дѣ нечести́вагѡ совѣ́тъ, пѣ́сньми всено́щными бг҃а молѧ́ше, не презрѣ́ти въ коне́цъ люде́й жре́бїѧ є҆гѡ̀.

~Но ско́рый вои́стиннꙋ помо́щникъ, во и҆́стинѣ и҆ те́плѣмъ моле́нїи призыва́ющихъ є҆го̀̀ не презрѣ̀ ѿню́дь, но скорѣ́йшее и҆́мъ содѣ́ловаетъ ᲂу҆́мысла разрꙋше́нїе.

=Сла́ва:= ~Ѿ вы́шнихъ помо́щникъ наискорѣ́е посыла́етсѧ на зе́млю, стрⷭ҇тоте́рпецъ ѳео́дѡръ, и҆ пастыренача́льникꙋ ꙗ҆влѧ́етсѧ, наꙋча́ѧ разрꙋше́нїю беззако́ннагѡ совѣ́та.

=Бг҃оро́диченъ:= ~Никто́же притека́ѧ те́плѣ ко твоемꙋ̀, влⷣчце, застꙋпле́нїю, посрами́тсѧ когда̀: но про́ситъ бл҃года́ти, и҆ да́ръ прїе́млетъ на по́льзꙋ скорѣ́е проше́нїѧ.

=Катава́сїа: Оу҆=жасо́шасѧ всѧ́чєскаѧ ѡ҆ бж҃е́ственнѣй сла́вѣ твое́й: ты́ бо, неискꙋсобра́чнаѧ дв҃о, и҆мѣ́ла є҆сѝ во ᲂу҆тро́бѣ над̾ всѣ́ми бг҃а, и҆ родила̀ є҆сѝ безлѣ́тнаго сн҃а, всѣ̑мъ воспѣва́ющымъ тѧ̀ ми́ръ подава́ющи.

=Пѣ́снь ѕ҃.=
{{text_align=center}}

=І҆рмо́съ:= ~Бж҃е́ственное сїѐ и҆ всечестно́е:

~Пости́тисѧ, сп҃се, не мо́гꙋтъ дрꙋ́зи и҆ сы́нове черто́га твоегѡ̀: тебе́ бо жениха̀ съ мт҃рїю и҆ съ дрꙋ́гомъ твои́мъ ᲂу҆гоща́ютъ предстоѧ́ща, и҆ слꙋ́жатъ.

~Ѿстꙋпѝ ѕлоимени́тый ѿ бг҃а сп҃са́ющагѡ, ѿстꙋпѝ и҆ ѿ ра́зꙋма, и҆ безꙋ́мїемъ воста̀ на вѣ́рꙋ: но прити́вꙋ сегѡ̀ ѡ҆брѣ́те великоимени́таго.

~До́блїй пострада́въ ꙗ҆ви́сѧ мꙋ́дрѣйшїй, и҆ подвѝгсѧ содѣ́ласѧ теплѣ́йшїй: бра́нїю бо проти́вꙋ мꙋчи́телей и҆ побѣ́дою до́брѣ ᲂу҆́соверши́всѧ, нижѐ по сме́рти ѿстꙋпѝ добродѣ́ланїѧ.

=Бг҃оро́диченъ:= ~И҆зба́вльшесѧ дне́сь, влⷣчце, ѿ бѣды̀ дꙋшетлѣ́нныѧ, чꙋ́домъ стрⷭ҇тоте́рпца твоегѡ̀, по твоемꙋ̀ бж҃е́ственномꙋ промышле́нїю, бл҃годаре́нїе ѻ҆бои́мъ возно́симъ.

=И҆́ный.=
{{text_align=center}}

=І҆рмо́съ:= ~Жите́йское мо́ре:

~Стра́нномꙋ ꙗ҆вле́нїю твоемꙋ̀ дивѧ́сѧ, а҆рхїере́й ѿвѣща̀: ты̀ кто̀ є҆сѝ, го́споди, глаго́лѧй мнѣ̀; вразꙋмѝ и҆ наꙋчѝ, ка́кѡ ѡ҆брѧ́щемъ скорѣ́йшꙋю по́мощь;

~Ѳео́дѡръ речѐ: а҆́зъ вои́стиннꙋ є҆́смь стрⷭ҇тоте́рпецъ, и҆ слы́ши: пшени́цꙋ свари́въ раздѣлѝ лю́демъ, и҆ та́кѡ сп҃се́тесѧ ѿ ѡ҆скверне́нныхъ бра́шенъ ѕлодѣ́ѧ.

=Сла́ва:= ~Ко́ль вели́ко чꙋ́до твоѐ и҆ пресла́вно твоѐ застꙋпле́нїе, ѳео́дѡре! тѣ́мже дерза́юще всѝ чи́стѡ къ тебѣ̀ прибѣга́емъ и҆ мо́лимсѧ: сп҃сѝ рабы̑ твоѧ̑.

=Бг҃оро́диченъ:= ~Свѣ́та жили́ще и҆ вмѣсти́лище чи́стое сло́ва ꙗ҆ви́ласѧ є҆сѝ, ѻ҆ц҃а̀ бл҃говоле́нїемъ и҆ посѣще́нїемъ тебє̀ ѿ дх҃а ст҃а́гѡ: тѣ́мже мѧ̀ просвѣтѝ.

=Катава́сїа:= ~Бж҃е́ственное сїѐ и҆ всечестно́е празднество̀ бг҃омт҃ре соверша́юще, бг҃омꙋ́дрїи, прїиди́те, рꙋка́ми воспле́щимъ, ѿ неѧ̀ ро́ждшагосѧ бг҃а сла́вѧще.

=Конда́къ, гла́съ и҃:=
{{text_align=center}}

=^В=ѣ́рꙋ хрⷭ҇то́вꙋ ꙗ҆́кѡ щи́тъ внꙋ́трь прїи́мъ въ се́рдцѣ твое́мъ, проти̑вныѧ си̑лы попра́лъ є҆сѝ, многострада́льче, и҆ вѣнце́мъ нбⷭ҇нымъ вѣнча́лсѧ є҆сѝ вѣ́чнѡ, ѳео́дѡре, ꙗ҆́кѡ непобѣди́мый.

=І҆́косъ:= ~На прⷭ҇то́лѣ свѣ́та носи́маго, бл҃года́рственнѡ вѣ́рою воспѣва́емъ тѧ̀, ꙗ҆́кѡ дарова́нїе бж҃е́ственное дарова́лъ є҆сѝ, до́блѧго страда́ньми ѳео́дѡра, въ житїѝ требл҃же́ннаго, ꙗ҆́кѡ побо́рника сꙋ́ща и҆́стины: и҆́же бл҃гочести́вымъ помышле́нїемъ стѧжа́въ хрⷭ҇та̀, крѣ́пкїй бы́сть побѣди́тель на ѕлоко́зненнаго, ꙗ҆́кѡ непобѣди́мый.

=Сѷнаѯа́рїй.=
{{text_align=center}}

=Стїхѝ:= ~Ко́лѷвомъ пита́етъ тѵ́рѡнъ гра́дъ,

~Пи́щꙋ ѡ҆скверне́ннꙋю ᲂу҆чини́въ непотреблѧ́емꙋ.

=^В=ъ сі́й де́нь, въ сꙋббѡ́тꙋ пе́рвꙋю постѡ́въ, пра́зднꙋемъ пресла́вное над̾ ко́лѷвомъ чꙋ́до ст҃а́гѡ и҆ сла́внагѡ великомч҃нка ѳео́дѡра тѵ́рѡна, є҆мꙋ́же нача́ло бы́сть си́це. По кѡнста́нтїи,вели́кагѡ кѡнстанті́на сы́нѣ, ски́птромъ ца́рствїѧ ѡ҆владѣ́вшꙋ і҆ꙋлїа́нꙋ ѿстꙋ́пникꙋ и҆ ѿ хрⷭ҇та̀ во і҆долослꙋже́нїе прело́жшꙋсѧ, воздвиза́етсѧ преве́лїе на хрⷭ҇тїа́ны гоне́нїе ꙗ҆́вное и҆ не ꙗ҆́вное. И҆скꙋша́ѧ хрⷭ҇тїа́ны, не восхотѣ̀ ѕлочести́вый мꙋчи́ти ѧ҆́ ѡ҆б̾ѧвле́ннѡ сꙋ́ровѣ и҆ безчеловѣ́чнѣ, стыдѧ́сѧ и҆ назира́ѧ, да не прилага́ютсѧ въ вѣ́рѣ мно́жайшїи: ᲂу҆мы́сли же льсти́вый и҆ скве́рный сокрове́ннѣ нѣ́какѡ ѡ҆скверни́ти сїѧ̑. Посемꙋ̀ и ᲂу҆смотри́въ, ꙗ҆́кѡ на́шъ ро́дъ хрⷭ҇тїа́нскїй въ пе́рвꙋю седми́цꙋ ст҃ы́хъ постѡ́въ наипа́че ѡ҆чища́етсѧ и҆ внима́етъ бг҃ꙋ: призва́въ є҆па́рха гра́да, повелѣва́етъ є҆мꙋ̀ ѡ҆бы́чнѣ продає́мыѧ снѣ̑ди ѿнестѝ съ то́ржища, предложи́ти же дрꙋгі̑ѧ снѣ̑ди, си́рѣчь хлѣ́бы и҆ питїѧ̑, пре́жде смѣшє́нныѧ съ кровьмѝ же́ртвъ є҆гѡ̀ и҆ въ смѣше́нїи ѡ҆сквернє́нныѧ, ꙗ҆́кѡ да поста̀ ра́ди сїѧ̑ кꙋпꙋ́ющїи ѡ҆сквернѧ́тсѧ па́че въ чистотѣ̀ свое́й. А҆́бїе ᲂу҆́бо є҆па́рхъ въ дѣ́ло приво́дитъ повелѣ́нное, и҆ предлага́етъ во все́мъ то́ржищи бра̑шна и҆ питїѧ̑, ѡ҆сквернє́ннаѧ ѿ же́ртвъ и҆ крове́й. Но всеви́дѧщее бж҃їе ѻ҆́ко, запина́ющее премꙋ́дрыѧ въ кова́рствѣ и҆́хъ \(а҃ Корі́нѳ. г҃, ѳ҃і\) и҆ ѡ҆ на́съ рабѣ́хъ свои́хъ при́снѡ промышлѧ́ющее, и҆ гнꙋ̑снаѧ на на́съ кова̑рства ѿстꙋ́пника разрꙋшѝ. А҆рхїере́ю бо гра́да є҆ѵдоѯі́ю бг҃ъ посыла́етъ вели́каго своего̀ страстоте́рпца ѳео́дѡра, ѿ тѵ́рѡнскагѡ полка̀, тѵ́рѡна и҆менꙋ́ема. И҆ се́й ꙗ҆́вѣ, а҆ не во снѣ̀ а҆рхїере́ю предста́въ, си́це речѐ: є҆ли́кѡ мо́жеши ско́рѡ воста́въ, соберѝ хрⷭ҇то́во ста́до, и҆ повелѣва́й тве́рдѣ, никомꙋ́же ничто́же ѿ предложе́нныхъ на то́ржищи кꙋпи́ти: кровьмѝ бо же́ртвъ сїѧ̑ ѡ҆сквернє́на сꙋ́ть ѿ нечести́вагѡ царѧ̀. Архїере́ю же недоꙋмѣва́ющꙋ и҆ вопроша́ющꙋ: ка́кѡ бы ᲂу҆до́бно бы́ло сїѐ, недоста́токъ въ домꙋ̀ и҆мꙋ́щымъ не кꙋпи́ти ѿ предложе́нныхъ въ то́ржищи; ст҃ы́й глаго́летъ: ко́лѷво да́въ и҆̀мъ, недоста́токъ ᲂу҆толѝ. Семꙋ́ же недоꙋмѣва́ющꙋ и҆ неразꙋмѣва́ющꙋ, и҆ вопроша́ющꙋ, что̀ бы́ло бы сїѐ ко́лѷво, вели́кїй ѳео́дѡръ глаго́летъ: варе́наѧ пшени́ца: си́це бо мы̀ во є҆ѵхаі́тѣхъ глаго́лати ѡ҆быко́хомъ. И҆спы́товаше же патрїа́рхъ: кто̀ є҆́сть се́й ѡ҆ хрⷭ҇тїа́нѣхъ промышлѧ́ѧй; Ст҃ы́й же ѿвѣща̀: а҆зъ є҆́смь хрⷭ҇то́въ мч҃нкъ ѳео́дѡръ: ѿ хрⷭ҇та въ помо́щь ва́мъ ны́нѣ по́сланный. Воста́ ᲂу҆́бо а҆́бїе патрїа́рхъ, и҆ мно́жествꙋ вѣ́рныхъ возвѣсти ви̑дѣннаѧ: и҆ та́кѡ содѣ́ѧвъ, хрⷭ҇то́во ста́до соблюдѐ невреди́мо ѿ кова́рства врага̀ и҆ ѿстꙋ́пника. Ѻ҆́нъ же ᲂу҆зрѣ́въ своѐ лови́тельство ѡ҆бличе́но бы́вшо и҆ ничто́же соверши́вшо, и҆ дово́льнѣ постыди́всѧ, па́ки повелѣ̀ предложи́ти ѡ҆бы̑чнѣ на то́ржищи продае́мое. Хрⷭ҇тѡ́вы ᲂу҆́бо лю́дїе, седми́цѣ ᲂу҆жѐ соверши́вшейсѧ, бл҃годаре́нїе воздаю́ще бл҃годѣ́телю и҆ мч҃нкꙋ, въ сїю̀ сꙋббѡ́тꙋ ко́лѷвомъ є҆мꙋ̀ па́мѧть ра́дꙋющесѧ сотвори́ша. Ѿто́лѣ и҆ мы̀ вѣ́рнїи, да́же и҆ доны́нѣ чꙋ́до ѡ҆бновлѧ́юще, да не забве́но толи́кое дѣ́ло мч҃нка вре́менемъ бꙋ́детъ, вели́каго ѳео́дѡра ко́лѷвомъ почита́емъ.

~Сего́ же вели́каго ѳео́дѡра ѕлочести́вый врі́нга при маѯїмі́нѣ ᲂу҆мꙋ́чи, и҆зꙋвѣ́чивъ пре́жде, занѐ хра́мъ боги́ни ѻ҆́ныхъ сожже́ и҆ ни́щымъ ᲂу҆крашє́нїѧ є҆ѧ̀ раздѣлѝ. Нѣ̑кимъ же и҆ ᲂу҆вѣща́вшымъ є҆го, и҆ соврати́ти є҆го̀ хотѣ́вшымъ, и҆ совѣ́тъ твори́вшымъ, не ѿстꙋпѝ. Мно́гѡ ᲂу҆́бо пострада́въ, послѣдѝ въ пе́щь вели́кꙋю разжже́ннꙋю вмета́етсѧ, и҆ ничто́же ѿ неѧ̀ тѣ́ломъ пострада́въ, посредѣ̀ є҆ѧ̀ дꙋ́хъ бг҃ꙋ предадѐ.

~Тогѡ̀ мл҃твами, хрⷭ҇тѐ бж҃е, поми́лꙋй и҆ сп҃сѝ на́съ. А҆ми́нь.

=Пѣ́снь з҃.=
{{text_align=center}}

=І҆рмо́съ:= ~Не послꙋжи́ша бго҃мꙋ́дрїи:

~Зако́нъ не лежи́тъ првⷣникѡмъ твои̑мъ, ре́клъ є҆сѝ, првⷣный влⷣко: тѣ́мже мт҃и твоѧ̀ и҆ многочꙋ́дный се́й слꙋжи́тель тво́й, свѣ́тлостїю па́мѧти и҆́хъ дне́сь зако́ны поще́нїѧ разрѣша́ютъ.

~Ко́ль сла́дко, и҆ вели́ко, и҆ ра́достно ны́нѣшнее торжество̀! є҆́же мч҃нкѡвъ до́блѣйшїй и҆ преве́лїй ны́нѣ на́мъ соста́ви, є҆ди́нѣмъ чꙋ́домъ лю́ди хрⷭ҇тѡ́вы ѿ нечи́стыхъ чи̑сты соверши́въ.

~ѕмїє́мъ лю̑тымъ сопроти́вльшагосѧ, и҆ превозмо́гшаго дꙋшетли́телѧ и҆ ѡ҆сквернѧ́ющаго ѡ҆дꙋшевлє́ннаѧ тѣлеса̀, вѣнча́имъ ны́нѣ побѣ́дными пѣ́сньми и҆ вѣнцє́въ похвала́ми.

=Бг҃оро́диченъ:= ~Родонача́льникъ ᲂу҆́бѡ пред̾ꙋвѣ́дѣвъ, ꙗ҆́кѡ дꙋшетлѣ́нно є҆́сть бра́шно, не ᲂу҆бѣжѐ: твои́ же вѣ́рнїи лю́дїе, ѿ твоегѡ̀ мч҃нка преднаꙋче́ни бы́вше и҆ и҆збѣ́гше всепа́гꙋбныѧ пи́щи, съ си́мъ, влⷣчце, же́ртвꙋ сп҃се́нїѧ тебѣ̀ прино́сѧтъ.

=И҆́ный.=
{{text_align=center}}

=І҆рмо́съ:= ~Росода́тельнꙋ ᲂу҆́бѡ пе́щь:

~Росода́тельный на ᲂу҆ны́нїе и҆ распале́нїе ѡ҆́блакъ ꙗ҆ви́лсѧ є҆сѝ, пресла́вне, и҆ сп҃слъ є҆сѝ ѿ пе́щи мꙋчи́тельскїѧ всѧ̑ вѣ̑рныѧ, зовꙋ́щыѧ: бл҃гослове́нъ є҆сѝ, бж҃е ѻ҆тє́цъ на́шихъ.

~Царю̀ пребеззако́ннѣйшїй! посрами́сѧ, и҆ да заградѧ́тсѧ ᲂу҆ста̀ твоѧ̑, ᲂу҆мы̑слившаѧ на ва́съ беззако́нный совѣ́тъ: разрꙋши́ бо твою̀ крѣ́пость ца́рствꙋѧй цр҃ь и҆ всѣ́хъ гдⷭ҇ь.

=Сла́ва:= ~І҆ꙋлїа́не безꙋ́мне! се́рдце твоѐ всѐ ѕло́бы и҆спо́лнисѧ, ѡ҆бꙋева́етсѧ же ѿ премꙋ́драгѡ бг҃а на́шегѡ, подви́гшеесѧ лꙋка́внѡ на на́съ, вопїю́щихъ къ немꙋ̀: бл҃года́ть подава́й на́мъ.

=Бг҃оро́диченъ:= ~Па́че сло́ва твоѐ бы́сть зача́тїе, и҆ па́че ᲂу҆ма̀ ржⷭ҇тво̀ твоѐ, всенепоро́чнаѧ: бг҃а бо родила̀ є҆сѝ пло́тїю, спа́сшаго всѧ̑ ѿ тлѣ́нїѧ, бл҃гослове́ннаѧ. тѣ́мже ны́нѣ, бцⷣе, тѧ̀ сла́вимъ.

=Катава́сїа:= ~Не послꙋжи́ша бг҃омꙋ́дрїи тва́ри па́че созда́вшагѡ, но ѻ҆́гненное преще́нїе мꙋ́жески попра́вше, ра́довахꙋсѧ пою́ще: препѣ́тый ѻ҆тцє́въ гдⷭ҇и и҆ бж҃е, бл҃гослове́нъ є҆сѝ.

=Пѣ́снь и҃.=
{{text_align=center}}

=І҆рмо́съ:= ~И҆зба́вителю всѣ́хъ:

~Ра́дости ржⷭ҇тво́мъ и҆спо́лнившаѧ нбⷭ҇наѧ и҆ земна̑ѧ въ сѣ́тованное вре́мѧ бл҃года́ть бл҃говре́меннꙋю подае́тъ, свѣ́тлѡ ᲂу҆строѧ́ющи вѣне́чникꙋ пра́зднствєннаѧ.

~Сꙋббѡ́тствꙋимъ человѣ́цы дне́сь, ѿ трꙋдѡ́въ вчера́шнихъ почи́вше, бл҃гослови́вшагѡ ра́ди настоѧ́щїй де́нь ᲂу҆покое́нїемъ и҆ ны́нѣшнимъ торжество́мъ мч҃нка.

~Вои́стиннꙋ сїѧ̀ пе́рваѧ въ сꙋббѡ́тахъ, и҆ сꙋббѡ́тамъ сꙋббѡ́та да и҆менꙋ́етсѧ, мч҃нческїѧ бл҃года́ти и҆ си́лы бж҃е́ственныѧ и҆спо́лнена, сп҃се́нїѧ вели́кагѡ воспомина́нїе.

~Цр҃ѧ̀ бг҃а чи́стыми бра́шны, ᲂу҆празднѝ чи́стый ца́рствїѧ беззако́ннагѡ сквернє́нїѧ, и҆ пресла́внымъ ѡ҆́бразомъ чꙋдодѣ́йства ст҃ꙋ́ю седми́цꙋ ѡ҆ст҃ѝ.

=Бг҃оро́диченъ: Оу҆=твержда́етъ твоѐ та́инство, ѻ҆трокови́це, мч҃нкѡвъ ᲂу҆се́рднаѧ сме́рть: и҆́бо, ꙗ҆́кѡ бг҃ꙋ вѣ́ровавше ро́ждшемꙋсѧ, а҆́ще и҆ стрⷭ҇ть во́лею претерпѣ̀, самѣ́хъ себѐ до́блїи въ же́ртвꙋ взнесо́ша.

=И҆́ный.=
{{text_align=center}}

=І҆рмо́съ:= ~И҆з̾ пла́мене преподѡ́бнымъ:

~Ꙗ҆́кѡже и҆з̾ пла́мене и҆зба́вилсѧ є҆сѝ, мч҃нче ѳео́дѡре, бж҃е́ственною си́лою: си́це и҆ ны́нѣ на́съ сп҃слъ є҆сѝ са́мъ, предста́тельствомъ бж҃е́ственнымъ твои́мъ, ѿ беззако́ннагѡ совѣ́та ѕлоко́зненнагѡ.

~Въ ве́черъ водвори́сѧ пла́чь рабѡ́мъ твои̑мъ ѿ лꙋка́вагѡ лови́тельства ѿстꙋ́пника на́шегѡ: но во ᲂу҆́трїе ра́дость возсїѧ̀, мч҃нче терпѣливомꙋ́дре, те́плою твое́ю по́мощїю.

=Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.=

~И҆зба́вителѧ тѧ̀ ѡ҆брѣ́тше, въ бѣды̑ мы̀ впа́дшїи, и҆ разори́телѧ ко́зни вра́жїѧ, мч҃нче хрⷭ҇то́въ страстоте́рпче ѳео́дѡре, тѧ̀ славосло́вимъ во всѧ̑ вѣ́ки.

=Бг҃оро́диченъ:= ~Недоꙋмѣва́етъ ᲂу҆́мъ человѣ́ческїй та́инство твоегѡ̀ ржⷭ҇тва̀, чтⷭ҇аѧ, и҆зрещѝ: и҆ сегѡ̀ ра́ди тѧ̀ вѣ́рою бл҃гоче́стнѡ ꙗ҆́кѡ бцⷣꙋ почита́емъ и҆ славосло́вимъ во всѧ̑ вѣ́ки.

=Катава́сїа:= ~Ѻ҆́троки бл҃гочести̑выѧ въ пещѝ ржⷭ҇тво̀ бг҃оро́дичо сп҃сло̀ є҆́сть. тогда̀ ᲂу҆́бѡ ѡ҆бразꙋ́емое, ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти: гдⷭ҇а по́йте, дѣла̀, и҆ превозноси́те во всѧ̑ вѣ́ки.

=Пѣ́снь ѳ҃.=
{{text_align=center}}

=І҆рмо́съ:= ~Ржⷭ҇тво̀ твоѐ нетлѣ́нно ꙗ҆ви́сѧ:

~Стека́етсѧ мно́жество ѿвсю́дꙋ въ сѣ́нь мꙋ́ченическꙋю, и҆ въ то́й живꙋ́щꙋю бл҃года́ть сїѧ́ющагѡ во сла́вѣ па́че всѣ́хъ мч҃нкъ, со влⷣчцею всѣ́хъ, велича́емъ.

~Мꙋжа́йсѧ, хрⷭ҇то́ва цр҃ковь, и҆ держа́вствꙋй над̾ всꙋ́е борю́щими: хрⷭ҇тѡ́вы бо дрꙋ́зи ѡ҆ тебѣ̀ пекꙋ́тсѧ и҆ предстоѧ́ще и҆ ѿстоѧ́ще, ꙗ҆́коже се́й до́блїй, є҆мꙋ́же соверша́еши бл҃года́рствєннаѧ.

~Є҆го́же мнѧ́хꙋ дре́вле ᲂу҆ме́рша, вє́щи показꙋ́ютъ, ꙗ҆́кѡ живе́тъ и҆ по кончи́нѣ, и҆ ѡ҆ вѣ́рѣ па́ки предста́тельствꙋетъ съ ра́вною ре́вностїю: є҆́юже богатѧ́щїисѧ бл҃годѣ́телѧ велича́емъ.

=Бг҃оро́диченъ:= ~Ꙗ҆́кѡ бж҃е́ственнꙋю печа́ть тѧ̀ пѣ́снемъ налага́ю, и҆ сверша́ю похвалы̑ тебѣ̀ запеча́таннѣй бж҃їей кни́зѣ, дв҃о, си́це па́че прославлѧ́ѧ твоего̀ мч҃нка.

=И҆́ный.=
{{text_align=center}}

=І҆рмо́съ:= ~Бг҃а человѣ́кѡмъ невозмо́жно:

~До́брѣ ꙗ҆ви́лсѧ є҆сѝ, пресла́вне, побо́рникъ и҆ крѣ́пкое застꙋпле́нїе на́мъ чтꙋ́щымъ ны́нѣ твою̀ честнꙋ́ю и҆ сла́внꙋю па́мѧть и҆ твои́хъ страда́льчествъ по́двиги, и҆ бы́вшее въ на́съ бж҃е́ственное застꙋпле́нїе.

~Твоѐ чꙋ́до, всебл҃же́нне ѳео́дѡре, соверше́нное ст҃ы́ми тꙋ́чами, воспѣва́етсѧ на ве́сь мі́ръ, бл҃же́нне: тѣ́мже и҆ є҆желѣ́тнѡ собира́ющесѧ, сла́вꙋ возсыла́емъ хрⷭ҇тꙋ̀, тебѐ просла́вльшемꙋ.

=Сла́ва:= ~Зрѧ̀ любо́вь восхвалѧ́ющихъ тѧ̀, мч҃нче хрⷭ҇то́въ, бл҃года́ть возда́рствꙋй вѧ́щшꙋю: и҆ вѣ́рꙋ вѣ́дый, є҆ли́ка є҆́сть, пресла́вне, не преста́й, мч҃нче, ꙗ҆влѧ́ѧсѧ мл҃твенникъ теплѣ́йшїй и҆ хода́тай къ бг҃ꙋ на́шемꙋ.

=Бг҃оро́диченъ:= ~Воспѣва́ти, дв҃о, тѧ̀ не престае́мъ, помо́щницꙋ, покро́въ, ско́рое застꙋпле́нїе и҆ предста́тельницꙋ на́шꙋ непосты́днꙋю: соблюдѝ твоѧ̑ рабы̑ ѿ всѧ́кагѡ ѡ҆ѕлобле́нїѧ, ѿ всѧ́кїѧ ко́зни лꙋка́вагѡ свобожда́ющи при́снѡ.

=Катава́сїа:= ~Всѧ́къ земноро́дный да взыгра́етсѧ дꙋ́хомъ, просвѣща́емь, да торжествꙋ́етъ же безпло́тныхъ ᲂу҆мѡ́въ є҆стество̀, почита́ѧ сщ҃е́нное торжество̀ бг҃омт҃ре, и҆ да вопїе́тъ: ра́дꙋйсѧ, всебл҃же́ннаѧ бцⷣе, чтⷭ҇аѧ приснодв҃о.

=Є҆ѯапостїла́рїй.=
{{text_align=center}}

=Подо́бенъ:= ~Со ᲂу҆ч҃нкѝ взы́демъ:
{{text_align=center}}

~Вѣнцено́сче ст҃е, предстоѧ́ ны́нѣ со а҆́гг҃лы хрⷭ҇то́вꙋ прⷭ҇то́лꙋ, и҆ свѣ́та ѿтꙋ́дꙋ и҆сполнѧ́ѧсѧ,стрⷭ҇тоте́рпче, ми́ръ мі́рови непреста́ннѡ хода́тайствꙋй, и҆ на́мъ сп҃се́нїе, бл҃гоче́стнѡ свѣтоно́снꙋю па́мѧть твою̀ соверша́ющымъ, ѳео́дѡре всебл҃же́нне, мч҃нче преꙋкраше́нне.

=Бг҃оро́диченъ:= ~Мі́ръ погиба́ющїй ѿ тлѣ́нїѧ призва́ти восхотѣ́въ, гдⷭ҇ь во чре́вѣ твое́мъ, ꙗ҆́коже вѣ́сть, всели́сѧ, бцⷣе. сп҃се́нїе ᲂу҆́бо всѝ ѡ҆брѣ́тше, вопїе́мъ тебѣ̀ всесла́вное а҆́гг҃лово ра́дꙋйсѧ, во всѣ́хъ жена́хъ бл҃гослове́ннаѧ: и҆́бо ра́дость породи́ла є҆сѝ все́й вселе́ннѣй.

=На хвали́техъ поста́вимъ стїхѝ д҃, гла́съ а҃.=
{{text_align=center}}

=Подо́бенъ:= ~Нбⷭ҇ныхъ чинѡ́въ:
{{text_align=center}}

~Мꙋ́жа и҆зрѧ́дна вы́шнѧгѡ во́инства, ꙗ҆́кѡ крѣ́пкаго вои́телѧ на́шегѡ бл҃гоче́стїѧ, вѣ́рнїи, согла́снѡ соше́дшесѧ, пѣ́сньми та́инственными восхва́лимъ, глаго́люще, досточꙋ́дне мч҃нче і҆и҃совъ, моли́сѧ ѡ҆ чтꙋ́щихъ тѧ̀.

~Тезоимени́тымъ твои́мъ зва́нїемъ, да́ре бж҃їй вои́стиннꙋ, скорбѧ́щымъ всѣ̑мъ ᲂу҆тѣше́нїе да́нь є҆сѝ, ѳео́дѡре требл҃же́нне: всѧ́къ бо приближа́ѧйсѧ ко твоемꙋ̀ хра́мꙋ, съ весе́лїемъ прїе́млѧ воздаѧ̑нїѧ чꙋде́съ твои́хъ, почита́етъ хрⷭ҇та̀ вои́стиннꙋ.

~Бл҃гоче́стїѧ бога́тство и҆ свѣ́тлость страда́льческими пѡ́двиги себѣ̀ сокро́виществовавъ, всю̀ крѣ́пость твою̀ да́ръ прїѧ́тный бг҃ꙋ прине́слъ є҆сѝ, и҆сполнѧ́ѧ въ по́двизѣхъ со тща́нїемъ бг҃ода́рственное твоѐ и҆менова́нїе.

~Всесвѣ́тлымъ торжество́мъ бж҃е́ственнагѡ мч҃нка напита́имсѧ и҆ вѣ́рнѡ возвесели́мсѧ, всѝ празднолю́бцы, почита́юще свѣ́тлое празднество̀ є҆гѡ̀ сконча́нїѧ, пѣ́сненнѡ воспѣва́юще і҆и҃са,просла́вившаго па́мѧть є҆гѡ̀.

=Сла́ва, гла́съ ѕ҃:= ~Сщ҃е́нїѧ да́ръ и҆ бога́тство бж҃е́ственныѧ жи́зни показа́лсѧ є҆сѝ мі́рꙋ, ѳео́дѡре: хрⷭ҇то́съ бо, мꙋ́дрѣ, твою̀ па́мѧть просла́ви, въ ню́же согла́снѡ вѣ́рнїи ра́дꙋющесѧ, воспѣва́емъ по́двиги трꙋдѡ́въ твои́хъ.

=И҆ ны́нѣ, бг҃оро́диченъ, гла́съ то́йже.=
{{text_align=center}}

~Бцⷣе, ты̀ є҆сѝ лоза̀ и҆́стиннаѧ, возрасти́вшаѧ на́мъ пло́дъ живота̀. тебѣ̀ мо́лимсѧ: моли́сѧ, влⷣчце, со стрⷭ҇тоте́рпцемъ и҆ всѣ́ми ст҃ы́ми, поми́ловатисѧ дꙋша́мъ на́шымъ.

=На стїхо́внѣ стїхи̑ры ст҃а́гѡ, гла́съ д҃. Самогла̑сны:=
{{text_align=center}}

~Ликꙋ́ютъ собо́ри мч҃нкѡвъ ра́достнѡ ны́нѣ во хра́мѣ твое́мъ, стрⷭ҇тоте́рпче ѳео́дѡре, и҆ а҆́гг҃льстїи чи́нове воспѣва́ютъ страда́льчєства терпѣ́нїѧ твоегѡ̀: и҆ са́мъ вѣнцеда́вецъ хрⷭ҇то́съ предстои́тъ, богатотвѡ́рнаѧ дарова̑нїѧ твои̑мъ пѣвцє́мъ десни́цею подаѧ̀, є҆го́же возжелѣ́въ и҆ска́лъ є҆сѝ, и҆ ѡ҆брѣ́тъ собесѣ́довалъ є҆сѝ, є҆го́же возжелѣ́лъ є҆сѝ. того̀ молѝ, сп҃стѝ и҆ просвѣти́ти дꙋ́шы на́шѧ.

=Сті́хъ:= ~Првⷣникъ ꙗ҆́кѡ фі́нїѯъ процвѣте́тъ:

~Чи́стый и҆ всенепоро́чный по́стъ, прише́дый ны́нѣ къ на́мъ, мч҃нческихъ чꙋде́съ пра́здникъ совведѐ: посто́мъ бо ѿ дꙋшє́вныхъ сквє́рнъ ѡ҆чища́емсѧ, и҆ мч҃нческими зна́меньми и҆ страда́льчествы до́блественнѡ на стра̑сти мꙋ́жествꙋемъ. тѣ́мже и҆ сщ҃е́ннагѡ воздержа́нїѧ бл҃года́тїю просвѣща́ющесѧ, и҆ чꙋдодѣ́йствы ѳео́дѡра мч҃нка, въ вѣ́рѣ во хрⷭ҇та̀ ᲂу҆твержда́емсѧ, просѧ́ще є҆го̀ сп҃се́нїе пода́ти дꙋша́мъ на́шымъ.

=Сті́хъ:= ~Насажде́ни въ домꙋ̀ гдⷭ҇ни:

~Мч҃нческимъ твои́мъ дерзнове́нїемъ къ бг҃ꙋ, ѳео́дѡре, ѿстꙋ́пничꙋ на вѣ́рꙋ хрⷭ҇то́вꙋ ко́знь тще́тнꙋ сотвори́лъ є҆сѝ, побо́рникъ бы́въ бл҃гоче́ствꙋющымъ лю́демъ предста́нїемъ ᲂу҆жа́снымъ ѿ бра́шенъ, же́́ртвами і҆́дѡльскими ѡ҆скверне́нныхъ, ты̑ѧ и҆зба́вль. тѣ́мже тѧ̀ и҆ ꙗ҆́кѡ і҆́дѡлѡвъ и҆стреби́телѧ, и҆ ꙗ҆́кѡ ста́да хрⷭ҇то́ва сп҃си́телѧ и҆ храни́телѧ, и҆ предста́телѧ на́шего бл҃гопослꙋшли́ваго чтꙋ́ще, въ пѣ́снехъ мо́лимъ, дарова́тисѧ тобо́ю ѡ҆чище́нїю и҆ просвѣще́нїю дꙋша́мъ на́шымъ.

=Сла́ва, гла́съ и҃:=
{{text_align=center}}

~Страда́льческимъ мꙋ́жествомъ бл҃гоче́стнѡ воѡрꙋжи́всѧ, стрⷭ҇тоте́рпче хрⷭ҇то́въ, и҆ ѡ҆ слове́снѣмъ слꙋже́нїи та́инственнѡ побора́ѧ си́лою є҆гѡ̀, і҆́дѡлѡвъ нече́стїе и҆ мꙋчи́телей преще́нїе не́мощно показа́лъ є҆сѝ, презира́ѧ мꙋчє́нїѧ и҆ вре́менный ѻ҆́гнь. но, ѽ бж҃е́ственныхъ дарѡ́въ и҆ ве́щь и҆ и҆́мѧ! мл҃твою твое́ю сп҃са́й соверша́ющыѧ па́мѧть твою̀.

=И҆ ны́нѣ, бг҃оро́диченъ:= ~Влⷣчце, прїимѝ мл҃твы:
{{text_align=center}}

=И҆ про́чее послѣ́дованїе ᲂу҆́трени. Совокꙋплѧ́емъ и҆ ча́съ а҃.=

=На +лїтꙋргі́и+ и҆з̾ѡбрази́тєльнаѧ, и҆ ѿ канѡ́на ст҃а́гѡ пѣ́снь г҃ и҆ ѕ҃. Прокі́менъ, гла́съ з҃:= ~Возвесели́тсѧ првⷣникъ ѡ҆ гдⷭ҇ѣ, и҆ ᲂу҆пова́етъ на него̀: =Сті́хъ: Оу҆=слы́ши, бж҃е, гла́съ мо́й, внегда̀ моли́ти ми́ сѧ къ тебѣ̀. =А҆пⷭ҇лъ днѐ, ко є҆вре́ємъ, зача́ло т҃г. Ст҃о́мꙋ а҆пⷭ҇лъ, къ тїмоѳе́ю, зача́ло сч҃в. А҆ллилꙋ́їа,= =гла́съ д҃:= ~Првⷣникъ ꙗ҆́кѡ фі́нїѯъ процвѣте́тъ, ꙗ҆́кѡ ке́дръ и҆́же въ лїва́нѣ ᲂу҆мно́житсѧ. =Сті́хъ:= ~Насажде́ни въ домꙋ̀ гдⷭ҇ни, во дво́рѣхъ до́мꙋ бг҃а на́шегѡ процвѣтꙋ́тъ. =Є҆ѵⷢ҇лїе ѿ ма́рка, зача́ло і҃. И҆ ст҃а́гѡ, ѿ і҆ѡа́нна, зача́ло н҃в. Прича́стенъ:= ~Въ па́мѧть вѣ́чнꙋю: =На трапе́зѣ чте́мъ сло́во похва́льное ѡ҆ ст҃ѣ́мъ ѳео́дѡрѣ, ст҃а́гѡ григо́рїа нѵ́сскагѡ. И҆ ꙗ҆ди́мъ бо́бъ ѡ҆бваре́нный, съ ма́слинами бѣ́лыми и҆ че́рными. Причаща́емсѧ же и҆ варе́нїѧ съ ма́сломъ прилꙋчи́вшагѡсѧ, и҆ ко́лѷва: вїна́ же и҆спива́емъ по красово́лю, ра́ди ст҃а́гѡ. Сїе́ же прїѧ́хомъ ѿ ла́ѵры прпⷣбнагѡ ѻ҆тца̀ на́шегѡ са́ввы и҆ ѿ бг҃оно́снагѡ ѻ҆тца̀ на́шегѡ є҆ѵѳѵ́мїа.=

=Вѣ́дати подоба́етъ, ꙗ҆́кѡ прїѧ́хомъ два́жды ꙗ҆́сти ры̑бы въ се́й вели́кїй по́стъ, въ пра́здникъ бл҃говѣ́щенїѧ, и҆ цвѣтоно́сїѧ.=

![Image53](Pictures/1000000000000153000000A885A33E231B07D70C.png)

![Image54](Pictures/100000000000036A00000060AE13B4CFC0FB1100.png)

+=Недѣ́лѧ пе́рваѧ ст҃а́гѡ поста̀,=+
{{text_align=center}}

=въ ню́же правосла́вїе воспомина́етсѧ.=
{{text_align=center}}

=Бдѣ́нїе ѡ҆бы́чное.=
{{text_align=center}}

=Въ сꙋббѡ́тꙋ ве́чера, на ма́лѣй вече́рни поста́вимъ стїхѝ д҃, и҆ пое́мъ стїхѝ подѡ́бныѧ. Творе́нїе нїкола́а, гла́съ а҃.=
{{text_align=center}}

=Подо́бенъ:= ~Нбⷭ҇ныхъ чинѡ́въ:
{{text_align=center}}

=^Н=ы́нѣ бл҃гоче́стїѧ свѣ́тлость всѣ̑мъ распростре́сѧ, разгонѧ́ющи ле́сть нече́стїѧ ꙗ҆́кѡ ѡ҆́блакъ, просвѣща́ющи же сердца̀ бл҃гочести́выхъ: прїиди́те, всѝ правосла́внїи, припаде́мъ, бл҃гочестивомꙋ́дреннѡ чтⷭ҇ны̑мъ і҆кѡ́намъ хрⷭ҇тѡ́вымъ покланѧ́ющесѧ.

~Сщ҃енноѡбра́зными і҆кѡ́нами ны́нѣ ᲂу҆краша́етсѧ, ꙗ҆́кѡ невѣ́ста ᲂу҆кра́шена, хрⷭ҇то́ва цр҃ковь, и҆ всѣ́хъ созыва́етъ дꙋхо́внѡ пра́здновати: сни́демсѧ во є҆диномы́слїи и҆ вѣ́рѣ ра́достнѡ велича́юще гдⷭ҇а.

~Мі́ре ве́сь, весели́сѧ: се́ бо гдⷭ҇ь съ высоты̀ низложѝ нече́стїѧ держа́вꙋ, неизрече́ннымъ промышле́нїемъ: и҆ смире́ннїи вознесо́хомсѧ дне́сь, къ вѣ́рѣ правосла́вїѧ бл҃гочести́вою цари́цею наставлѧ́еми.

~Къ первоѡбра́зномꙋ возно́ситъ, глаго́летъ васі́лїй, почита́нїе і҆кѡ́ны: сегѡ̀ ра́ди въ любвѝ чти́мъ і҆кѡ̑ны сп҃са хрⷭ҇та̀ и҆ ст҃ы́хъ всѣ́хъ: да си́хъ держа́щесѧ, никогда́же ны́нѣ въ ѕлоче́стїе ѿведе́ни бꙋ́демъ.

=Сла́ва, и҆ ны́нѣ, бг҃оро́диченъ. Подо́бенъ:=
{{text_align=center}}

~Безнача́льнымъ и҆ бж҃е́ственнымъ є҆стество́мъ неви́димый, ви́дѣнъ бы́сть человѣ́къ, ѻ҆трокови́це, ѿ чтⷭ҇ыхъ твои́хъ крове́й, кра́йнѧгѡ ра́ди бл҃госе́рдїѧ: є҆гѡ́же пло́ти написа́вше подо́бїе, чтꙋ́ще покланѧ́емсѧ бл҃гоче́стнѡ всѝ вѣ́рнїи и҆ велича́емъ.

=На стїхо́внѣ, гла́съ в҃.=
{{text_align=center}}

=Подо́бенъ:= ~До́ме є҆ѵфра́ѳовъ:
{{text_align=center}}

~Гꙋби́тельства тлетво́рнагѡ ѕловѣ́рныхъ и҆збѣ́гше, правосла́вїѧ сїѧ́нїемъ въ сердца́хъ просвѣти́мсѧ, вѣ́рнїи, бг҃а сла́вѧще.

=Сті́хъ:= ~Принеси́те гдⷭ҇ви сла́вꙋ и҆ че́сть.

~А҆́рїево нечи́стое ᲂу҆праздни́сѧ прельще́нїе, македо́нїа, петра̀, севи́ра же и҆ пѵ́рра: и҆ свѣ́титъ свѣ́тъ трисо́лнечный.

=Сті́хъ:= ~Поклони́тесѧ гдⷭ҇еви во дворѣ̀ ст҃ѣ́мъ є҆гѡ̀.

=Оу҆=жѐ не похвалѧ́етсѧ ѕлочести́выхъ ло́жное ᲂу҆че́нїе: бг҃ъ бо правосла̑внымъ, чрез̾ и҆зволе́нїе ѳеодѡ́ры, же́злъ крѣ́пости дае́тъ.

=Сла́ва, и҆ ны́нѣ, бг҃оро́диченъ.= =Подо́бенъ:=
{{text_align=center}}

~Вознесла̀ є҆сѝ ро́гъ смире́нныхъ, бцⷣе, ро́ждши бг҃а сло́ва: тѣ́мже вѣ́рнѡ тѧ̀ всѝ чтꙋ́ще велича́емъ.

=Тропа́рь:= ~Пречⷭ҇томꙋ ѡ҆́бразꙋ твоемꙋ̀:

=И҆ быва́етъ ѿпꙋ́стъ.=
{{text_align=center}}

![Image55](Pictures/100000000000037B00000032A4807950735ADB3A.png)

+=На вели́цѣй вече́рни,=+
{{text_align=center}}

=по ѡ҆бы́чнѣмъ стїхосло́вїи, Гдⷭ҇и воззва́хъ, на гла́съ ѻ҆смогла́сника, поста́вимъ стїхѡ́въ і҃: и҆ пое́мъ стїхи̑ры воскрⷭ҇ны г҃, и҆ а҆натѡ́лїевы г҃, и҆ трїѡ́ди подо́бны д҃. Гла́съ ѕ҃.=

=Подо́бенъ:= ~Всю̀ ѿложи́вше:
{{text_align=center}}

~Тѧ̀ непостижи́маго, пре́жде денни́цы безнача́льнѡ возсїѧ́вшаго и҆з̾ невеще́ственнагѡ и҆ безпло́тнагѡ чре́ва роди́телева, гдⷭ҇и, прⷪ҇ро́цы, твои́мъ дх҃омъ вдохнове́ни, прореко́ша ѻ҆троча̀ бы́ти, и҆з̾ неискꙋсобра́чныѧ воплоща́ема, человѣ́кѡмъ совокꙋплѧ́ема, и҆ сꙋ́щими на землѝ зри́ма: и҆́хже ра́ди, ꙗ҆́кѡ ще́дрый, просвѣще́нїѧ твоегѡ̀ сподо́би воспѣва́ющыѧ неизрече́нное чтⷭ҇но́е твоѐ воскрⷭ҇нїе.

~Сло́вомъ тѧ̀ проповѣ́давше и҆ дѣ́лы поче́тше, бг҃оглаго́ливїи прⷪ҇ро́цы безконе́чнꙋю жи́знь стѧжа́ша: тва́ри бо, влⷣко, па́че тебє̀ содѣ́телѧ, слꙋжи́ти не претерпѣ́вше, мі́ра всегѡ̀ є҆ѵⷢ҇льски ѿврати́шасѧ, и҆ соѡбра́зни бы́ша стрⷭ҇ти твое́й, ю҆́же провозвѣсти́ша: и҆́хже мл҃твами, сподо́би непоро́чнѡ прейтѝ воздержа́нїѧ по́прище, є҆ди́не многомлⷭ҇тиве.

~Є҆стество́мъ бж҃е́ственнымъ твои́мъ неѡпи́санъ сы́й, влⷣко, на послѣ̑днѧѧ вопло́щьсѧ, и҆зво́лилъ є҆сѝ ѡ҆писова́тисѧ: пло́ти бо прїѧ́тїемъ, и҆ всѧ̑ свѡ́йства сеѧ̀ взѧ́лъ є҆сѝ. тѣ́мже ви́дъ твоегѡ̀ ѡ҆́браза написꙋ́юще, любе́знѡ цѣлꙋ́емъ, ко твое́й любвѝ возвыша́еми, и҆ и҆сцѣле́нїй бл҃года́ть почерпа́емъ и҆з̾ негѡ̀, послѣ́дꙋюще а҆пⷭ҇льскимъ бж҃е́ствєннымъ преда́нїємъ.

~Пречестно́е ᲂу҆краше́нїе хрⷭ҇то́ва цр҃ковь прїѧ́тъ, честны́хъ и҆ ст҃ы́хъ і҆кѡ́нъ сп҃са хрⷭ҇та̀, и҆ бг҃омт҃ре, и҆ всѣ́хъ ст҃ы́хъ свѣтлѣ́йшее возставле́нїе, и҆́мже просвѣща́етсѧ и҆ красꙋ́етсѧ бл҃года́тїю, и҆ ѿверга́етъ со́нмище є҆реті́ческое и҆згонѧ́ющи: и҆ ра́дꙋющисѧ сла́витъ чл҃вѣколю́бца бг҃а, є҆ѧ̀ ра́ди претерпѣ́вшаго стрⷭ҇ти вѡ́льныѧ.

=Сла́ва, гла́съ в҃:=
{{text_align=center}}

~Возсїѧ̀ бл҃года́ть и҆́стины: проѡбразꙋ́ємаѧ дре́вле сѣно́внѡ, ны́нѣ ꙗ҆вле́ннѡ сверши́шасѧ: се́ бо цр҃ковь воплоще́ннымъ ѡ҆́бразомъ хрⷭ҇то́вымъ ꙗ҆́кѡ прекра́сным ᲂу҆́краше́нїемъ ѡ҆блача́етсѧ, ски́нїи свидѣ́нїѧ ѡ҆́бразъ пронаписꙋ́ющи и҆ правосла́внꙋю вѣ́рꙋ содержа́щи: да є҆го́же почита́емъ, сегѡ̀ и҆ ѡ҆́бразъ держа́ще, не прельща́емсѧ. да ѡ҆блекꙋ́тсѧ въ стꙋ́дъ си́це не вѣ́рꙋющїи: на́мъ бо сла́ва зра́къ воплоти́вшагѡсѧ бл҃гоче́стнѡ покланѧ́емый, но не бг҃отвори́мый. то́й ѡ҆блобыза́юще, вѣ́рнїи возопїи́мъ: бж҃е, сп҃сѝ лю́ди твоѧ̑ и҆ бл҃гословѝ достоѧ́нїе твоѐ.

=И҆ ны́нѣ, бг҃оро́диченъ а҃-й гла́са.=
{{text_align=center}}

=На лїті́и же, ꙗ҆́кѡ ѡ҆бы́чно, стїхи́ра хра́ма.=
{{text_align=center}}

=Сла́ва, гла́съ в҃:= ~Ра́дꙋйтесѧ, прⷪ҇ро́цы честні́и, зако́нъ гдⷭ҇ень до́брѣ ᲂу҆чини́вшїи, и҆ вѣ́рою ꙗ҆́вльшїисѧ неѡбори́мїи столпѝ неꙋкло́ннїи: вы́ бо и҆ хода̑таи ꙗ҆ви́стесѧ но́вагѡ завѣ́та хрⷭ҇то́ва: и҆ преста́вившесѧ на нб҃са̀, того̀ моли́те, ᲂу҆мири́ти мі́ръ и҆ сп҃стѝ дꙋ́шы на́шѧ.

=И҆ ны́нѣ, бг҃оро́диченъ, гла́съ то́йже:= ~Всѐ ᲂу҆пова́нїе моѐ:

=На стїхо́внѣ ѻ҆смогла́сника.=
{{text_align=center}}

=Сла́ва, гла́съ в҃:= ~И҆з̾ нече́стїѧ во бл҃гоче́стїе преше́дшїи, и҆ свѣ́томъ вѣ́дѣнїѧ просвѣти́вшїисѧ, ѱало́мски рꙋка́ми воспле́щимъ, бл҃года́рственнѡ хвалꙋ̀ бг҃ꙋ приносѧ́ще: и҆ начерта̑ннымъ на стѣна́хъ, и҆ дска́хъ, и҆ сщ҃е́нныхъ сосꙋ́дѣхъ, сщ҃є́ннымъ і҆кѡ́намъ хрⷭ҇та, и҆ пречⷭ҇тыѧ, и҆ всѣ́хъ ст҃ы́хъ, че́стнѡ поклони́мсѧ, ѿверга́юще нечести́вꙋю ѕлосла́вныхъ вѣ́рꙋ: почита́нїе бо ѡ҆́браза, ꙗ҆́коже глаго́летъ васі́лїй, на первоѡбра́зное прехо́дитъ: просѧ́ще мл҃твами пречⷭ҇тыѧ твоеѧ̀ мт҃ре, хрⷭ҇тѐ бж҃е на́шъ, и҆ всѣ́хъ ст҃ы́хъ, дарова́ти на́мъ ве́лїю млⷭ҇ть.

=И҆ ны́нѣ, бг҃оро́диченъ:= ~Ѽ чꙋдесѐ но́вагѡ: =Тропа́рь:= ~Бцⷣе дв҃о, ра́дꙋйсѧ: =два́жды. И҆ пра́здника:= ~Пречⷭ҇томꙋ ѡ҆́бразꙋ твоемꙋ̀: =є҆ди́ножды.=

=И҆ про́чее послѣ́дованїе бдѣ́нїѧ.=
{{text_align=center}}

![Image56](Pictures/10000000000003530000005340AD028BCE8B08A4.png)

+=На ᲂу҆́трени,=+
{{text_align=center}}

=на Бг҃ъ гдⷭ҇ь,= =тропа́рь воскре́сенъ, два́жды.=
{{text_align=center}}

=Сла́ва, настоѧ́щїй, гла́съ в҃:=
{{text_align=center}}

=^П=речⷭ҇томꙋ ѡ҆́бразꙋ твоемꙋ̀ покланѧ́емсѧ, бл҃гі́й, просѧ́ще проще́нїѧ прегрѣше́нїй на́шихъ,хрⷭ҇тѐ бж҃е: во́лею бо бл҃говоли́лъ є҆сѝ пло́тїю взы́ти на крⷭ҇тъ, да и҆зба́виши, ꙗ҆̀же созда́лъ є҆сѝ, ѿ рабо́ты врагꙋ̀. тѣ́мже бл҃года́рственнѡ вопїе́мъ тѝ: ра́дости и҆спо́лнилъ є҆сѝ всѧ̑, сп҃се на́шъ, прише́дый сп҃стѝ мі́ръ.

=И҆ ны́нѣ:= ~Всѧ̑ па́че смы́сла, всѧ̑ пресла̑вна твоѧ̑, бцⷣе, та̑инства: чистотѣ̀ запеча́таннѣй, и҆ дѣ́вствꙋ храни́мꙋ, мт҃и позна́ласѧ є҆сѝ нело́жна, бг҃а ро́ждши и҆́стиннаго. того̀ молѝ сп҃сти́сѧ дꙋша́мъ на́шымъ.

=И҆ ѡ҆бы́чное стїхосло́вїе, и҆ про́чее послѣ́дованїе.=
{{text_align=center}}

=Канѡ́ны: воскрⷭ҇ный, и҆ бцⷣы, и҆ трїѡ́ди на ѕ҃. Канѡ́нъ трїѡ́ди, творе́нїе господи́на ѳеофа́на \[є҆гѡ́же краестро́чїе: Дне́сь бл҃гоче́стїѧ бг҃освѣ́тлаѧ прїи́де зарѧ̀\].= =Гла́съ д҃.=

=Пѣ́снь а҃.=
{{text_align=center}}

=І҆рмо́съ:= ~Мо́рѧ чермнꙋ́ю:

~И҆гра́юще съ весе́лїемъ, дне́сь вѣ́рнїи возопїи́мъ: ко́ль ди̑вна дѣла̀ и҆ вели́ка си́ла твоѧ̑, хрⷭ҇тѐ, на́ше є҆диномы́слїе и҆ согла́сїе содѣ́лавый!

~Де́нь ра́достный, бг҃омꙋ́дрїи прїиди́те, соверши́мъ: ны́нѣ нб҃о весели́тсѧ и҆ землѧ̀, и҆ а҆́гг҃лѡвъ чи́ни, и҆ человѣ́кѡвъ собра̑нїѧ, и҆зрѧ́днѡ пра́зднꙋюще.

~Преве́лїе бл҃годѣѧ́нїе, разстоѧ́щыѧсѧ ᲂу҆́ды хрⷭ҇тѡ́вы совокꙋ́плєны во є҆ди́нство ви́дѧще, рꙋка́ми воспле́щимъ и҆ бг҃а восхва́лимъ, ми́ръ пода́вшаго.

~Даны̀ бы́ша цр҃кви дне́сь побѣ̑ды бг҃одви́жнымъ манове́нїемъ и҆ совѣ́томъ мїхаи́ла и҆ ѳеодѡ́ры,царе́й на́шихъ, бл҃гоче́стнѡ вѣ́рꙋ содержа́щихъ.

=Бг҃оро́диченъ:= ~Ѡ҆рꙋ̑жїѧ ѕлочести́выхъ є҆ресе́й ꙗ҆́вѣ и҆счезо́ша: хра́мъ бо тво́й, пречтⷭ҇аѧ чтⷭ҇на́ѧ, і҆кѡ́нами ᲂу҆краша́емь всебл҃гоче́стнѡ зрѧ́ще, ны́нѣ всесщ҃е́ннѡ ра́дꙋемсѧ.

=Катава́сїа:= ~Мо́рѧ чермнꙋ́ю пꙋчи́нꙋ невла́жными стопа́ми пѣшеше́ствовавъ дре́внїй і҆и҃ль,крⷭ҇тоѡбра́зныма мѡѷсе́овыма рꙋка́ма а҆мали́ковꙋ си́лꙋ въ пꙋсты́ни побѣди́лъ є҆́сть.

=Пѣ́снь г҃.=
{{text_align=center}}

=І҆рмо́съ:= ~Весели́тсѧ ѡ҆ тебѣ̀:

~Ны́нѣ бро́вь нечести́выхъ є҆ретїкѡ́въ ᲂу҆жѐ не возвыша́етсѧ: бж҃їѧ бо си́ла правосла́вїе ᲂу҆крѣпи́ла є҆́сть.

~Ѡ҆́блацы прⷪ҇ро́чески животворѧ́щꙋю ро́сꙋ съ нб҃сѐ дне́сь на́мъ да кропѧ́тъ, на возставле́нїе вѣ́ры.

~Бл҃гогла́снѡ та́инствєнныѧ а҆пⷭ҇лѡвъ хрⷭ҇то́выхъ трꙋбы̑ преесте́ственнѣ да возвѣща́ютъ, честны́хъ і҆кѡ́нъ возставле́нїе.

~Воспои́мъ хрⷭ҇та̀, показа́вшаго на́мъ цари́цꙋ бл҃гочести́вꙋю, хрⷭ҇толюби́вꙋю, съ бг҃овѣнча́нною ѻ҆́траслїю.

=Бг҃оро́диченъ:= ~Селе́нїѧ твоегѡ̀ сщ҃е́ннагѡ дости́гше вѣ́рнїи, пречтⷭ҇аѧ, мо́лимсѧ свѣтови́дною бл҃года́тїю ны́нѣ ѡ҆зари́тисѧ.

=Катава́сїа:= ~Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ, зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆ ᲂу҆твержде́нїе.

=Сѣда́ленъ, гла́съ а҃.=
{{text_align=center}}

=Подо́бенъ:= ~Ли́къ а҆́гг҃льскїй:
{{text_align=center}}

~Бж҃е́ственный тво́й зра́къ на і҆кѡ́нѣ и҆з̾ѡбража́юще, хрⷭ҇тѐ, ꙗ҆́снѡ возвѣща́емъ рождество̀,чꙋдеса̀ неизглагѡ́ланнаѧ, во́льное распѧ́тїе, и҆́мже бѣ́сове ѿгонѧ́ютсѧ стра́хомъ, и҆ ѕловѣ́рнїи въ печа́ли рыда́ютъ, ꙗ҆́кѡ си́хъ соприча̑стницы.

=Сла́ва:= ~Зра̑ки прⷪ҇ро́кѡвъ, а҆пⷭ҇лѡвъ ви̑ды, мч҃нкѡвъ сщ҃е́нныхъ и҆ всѣ́хъ ст҃ы́хъ і҆кѡ́нами и҆ и҆з̾ѡбраже́ньми, сщ҃е́ннѡ красꙋ́етсѧ мт҃и вы́шнїй сїѡ́нъ, и҆ жениха́ мы́сленнагѡ и҆ невѣ́сты мы́сленными красота́ми ᲂу҆краша́етсѧ.

=И҆ ны́нѣ, бг҃оро́диченъ:= ~Любо́вїю, чтⷭ҇аѧ, твою̀ ст҃ꙋ́ю і҆кѡ́нꙋ почита́ющымъ, и҆ и҆́стиннꙋю бж҃їю мт҃рь тѧ̀ согла́снѡ возвѣща́ющымъ, и҆ вѣ́рнѡ покланѧ́ющымсѧ тѝ храни́тельница бꙋ́ди и҆ держа́вное предста́тельство, ѿвраща́ющи всѧ́кое лю́тое дале́че ѿ си́хъ, ꙗ҆́кѡ всѧ̑ могꙋ́щаѧ.

=Пѣ́снь д҃.=
{{text_align=center}}

=І҆рмо́съ:= ~Вознесе́на на крⷭ҇тѣ̀̀:

~Наи́тїемъ бж҃е́ственнымъ ᲂу҆тѣ́шителѧ, тво́й хра́мъ ѡ҆ст҃ѝ, и҆ прише́ствїемъ сегѡ̀ є҆реті́ческое заблꙋжде́нїе ѿженѝ, сло́ве бж҃їй многомлⷭ҇тиве.

~Ѿ лютѣ́йшагѡ ѕлоче́стїѧ и҆зба́вивый твоѧ̑ лю́ди, покажѝ бл҃гоче́стїѧ ре́вностїю разжжє́ны и҆ съ вѣ́рою взыва́ющѧ: сла́ва си́лѣ твое́й, гдⷭ҇и.

~Сщ҃енноѡбра́зными и҆з̾ѡбраже́ньми і҆кѡ́нъ хрⷭ҇та и҆ бцⷣы сїѧ̑ющаѧ бж҃е́ствєннаѧ селє́нїѧ зрѧ́ще,сщ҃еннолѣ́пнѡ ра́дꙋемсѧ.

~Цари́ца вѣнце́мъ ᲂу҆кра́шена, возжелѣ́вше и҆́стиннагѡ црⷭ҇тва хрⷭ҇та̀, написа̀ сегѡ̀ ѡ҆́бразъ пречⷭ҇тый и҆ ст҃ы́хъ и҆з̾ѡбражє́нїѧ.

=Бг҃оро́диченъ:= ~Воплоще́нна бж҃е́ственнаго сло́ва роди́вши, бл҃года́тнаѧ, бг҃олѣ́пное ѡ҆сщ҃е́нїе сего̀ показа́ла є҆сѝ: тѣ́мже тво́й хра́мъ свѣтови́дный ѡ҆бновлѧ́емъ.

=Катава́сїа:= ~Вознесе́на на крⷭ҇тѣ̀ тѧ̀, сл҃нце пра́вды, ви́дѣвши цр҃ковь ста̀ въ чи́нѣ свое́мъ, досто́йнѡ взыва́ющи: сла́ва си́лѣ твое́й, гдⷭ҇и.

=Пѣ́снь є҃.=
{{text_align=center}}

=І҆рмо́съ:= ~Ты̀, гдⷭ҇и мо́й:

~Положѝ, гдⷭ҇и, твое́й цр҃кви ᲂу҆твержде́нїе, пребыва́ти въ вѣ́къ вѣ́ка непрекло́ннѣй ѿ смѧте́нїй є҆ресе́й.

~Во всю̀ зе́млю возсїѧ̀ свѣ́тлость да́ннагѡ свы́ше вѣ̑рнымъ весе́лїѧ и҆ бж҃е́ственнагѡ застꙋпле́нїѧ.

~Є҆ди́не бл҃гі́й и҆ и҆сто́чниче бл҃гости, ты̀ возвы́си ро́гъ правосла́вныхъ царе́й, чтꙋ́щихъ і҆кѡ́нꙋ твою̀.

~Свѣ́тъ незаходи́мый бл҃гоче́стїѧ на́мъ возсїѧ̀, велѣ́нїемъ бг҃одꙋхнове́ннымъ и҆ ма́нїемъ бг҃омꙋ́дрымъ вѣ́рныхъ царе́й.

=Бг҃оро́диченъ:= ~Ѡ҆бновѝ на́мъ дре́внее бл҃голѣ́пїе, пречтⷭ҇аѧ бг҃омт҃и, и҆ до́мъ тво́й се́й ѡ҆ст҃ѝ твое́ю бл҃года́тїю.

=Катава́сїа:= ~Ты̀, гдⷭ҇и мо́й, свѣ́тъ въ мі́ръ прише́лъ є҆сѝ, свѣ́тъ ст҃ы́й, ѡ҆браща́ѧй и҆з̾ мра́чна невѣ́дѣнїѧ съ вѣ́рою воспѣва́ющыѧ тѧ̀.

=Пѣ́снь ѕ҃.=
{{text_align=center}}

=І҆рмо́съ:= ~Принесꙋ́ ти же́ртвꙋ:

~Пи́шетсѧ и҆ почита́етсѧ вѣ́рнѡ покланѧ́емый ѡ҆́бразъ влⷣки, и҆ прїе́млетъ па́ки цр҃ковь дерзнове́нїе, бл҃гоче́стнѡ сп҃са прославлѧ́ющи.

~Ѿлага́етъ сѣ́тованїе и҆ тьмꙋ̀ є҆ресе́й хрⷭ҇то́ва цр҃ковь, и҆ но́ситъ ри́зꙋ весе́лїѧ, и҆ покрыва́етсѧ бж҃е́ственною и҆ свѣтоно́сною бл҃года́тїю.

~Сла́вꙋ дре́внѧгѡ ѡ҆сїѧ̑нїѧ полꙋчѝ правосла́вныхъ собо́ръ, манове́нїемъ ѳеодѡ́ры цр҃и́цы и҆ є҆ѧ̀ сы́на бл҃гочести́вагѡ мїхаи́ла самоде́ржца.

=Бг҃оро́диченъ:= ~Дре́вле ски́нїи свидѣ́нїѧ повелѣ́вый бы́ти, ꙗ҆́кѡ во ски́нїи слове́снѣй, въ тебѣ̀ живе́тъ є҆ди́нъ препросла́вленный, прославлѧ́ѧй хра́мъ тво́й, дв҃о, чꙋдесы̀.

=Катава́сїа:= ~Принесꙋ́ ти же́ртвꙋ со гла́сомъ хвале́нїѧ, гдⷭ҇и, цр҃ковь вопїе́тъ тѝ, ѿ бѣсо́вскїѧ кро́ве ѡ҆чи́щшисѧ и҆сте́кшею ра́ди млⷭ҇ти ѿ ре́бръ твои́хъ кро́вїю.

=Конда́къ, гла́съ в҃. Самогла́сенъ:=
{{text_align=center}}

=^Н=еѡписꙋ́емое сло́во ѻ҆́ч҃ее ѡ҆писа́сѧ воплоща́емо и҆з̾ тебє̀, бцⷣе: и҆ ѡ҆скве́рншїйсѧ ѡ҆́бразъ въ дре́внее воз̾ѡбрази́въ, съ бж҃е́ственною добро́тою смѣсѝ. мы́ же, дѣ́ломъ и҆ сло́вомъ и҆сповѣ́дающе сп҃се́нїе, сїѐ и҆з̾ѡбража́емъ.

=І҆́косъ:= ~Сїѐ смотре́нїѧ та́инство дре́вле прⷪ҇ро́цы, бг҃ови́днѡ вдохнове́ни бы́вше, на́съ ра́ди въ концы̀ вѣкѡ́въ дости́гшихъ предвозвѣсти́ша, полꙋчи́вше сегѡ̀ сїѧ̑нїѧ. вѣ́дѣнїе ᲂу҆́бо бж҃е́ственное ѿ негѡ̀ взе́мше, є҆ди́наго гдⷭ҇а бг҃а зна́емъ, въ трїе́хъ ѵ҆поста́сѣхъ сла́вимаго: и҆ томꙋ̀ є҆ди́номꙋ слꙋжа́ще, є҆ди́нꙋ вѣ́рꙋ и҆ є҆ди́но креще́нїе и҆мꙋ́ще во хрⷭ҇та̀ ѡ҆блеко́хомсѧ. но тѣ́мже дѣ́ломъ и҆ сло́вомъ и҆сповѣ́дающе сп҃се́нїе, сїѐ и҆з̾ѡбража́емъ.

=Сѷнаѯа́рїй.=
{{text_align=center}}

=Стїхѝ:= ~Непра́вѡ ѿри̑нꙋтыѧ і҆кѡ̑ны:

~Па́ки ви́дѧ пра́вѡ покланѧ́ємы, ра́дꙋюсѧ.

=^В=ъ сі́й де́нь, въ недѣ́лю пе́рвꙋю ст҃ы́хъ постѡ́въ, си́рѣчь въ недѣ́лю правосла́вїѧ, цр҃ковь хрⷭ҇то́ва прїѧ́тъ пра́здновати возстановле́нїе ст҃ы́хъ и҆ чтⷭ҇ны́хъ і҆кѡ́нъ, бы́вшее ѿ приснопа́мѧтныхъ самоде́ржцєвъ кѡнстантїнопо́льскихъ мїхаи́ла и҆ ма́тере є̑гѡ̀ ѳеодѡ́ры, при патрїа́ршествѣ ст҃а́гѡ меѳо́дїа и҆сповѣ́дника. Бы́сть же си́це:

~Є҆гда̀ ле́въ і҆са́ѵръ, по бж҃їю попꙋще́нїю, и҆з̾ ѻ҆слѧтоводи́телѧ и҆ свинопа́стырѧ прїѧ́тъ ски́птръ ца́рствїѧ, а҆́бїе ст҃ы́й ге́рманъ, тогда̀ корми̑ла цр҃кѡ́внаѧ держѧ́й, призыва́етсѧ ѿ ѻ҆́нагѡ и҆ слы́шитъ: мнѣ̀ мни́тсѧ, влады́ко, ꙗ҆́кѡ ст҃ы̑ѧ і҆кѡ̑ны ничто́же ра́знствꙋютъ ѿ і҆́дѡлѡвъ: повелѝ ᲂу҆́бо є҆ли́кѡ ско́рѡ и҆знестѝ сїѧ̑: а҆́ще и҆ и҆́стиннїи сꙋ́ть ст҃ы́хъ зра́цы, но вы́шше да повѣ́сѧтсѧ, да мы̀ всѝ, во грѣсѣ́хъ валѧ́ющїисѧ, не ѡ҆сквернѧ́емъ сїѧ̑ всегда̀ цѣлꙋ́юще. Патрїа́рхъ же ѿ толи́кїѧ ме́рзости ѿвраща́ше царѧ̀, глаго́лѧ: да не бꙋ́детъ сегѡ̀ тебѣ̀, ѽ царю̀! слы́шимъ, ꙗ҆́кѡ нѣ́кто бѣснова́сѧ нѣ́когда на ст҃ы̑ѧ і҆кѡ́ны: ко́нѡнъ є҆́сть є҆гѡ̀ проименова́нїе. Ца́рь же глаго́летъ: но а҆́зъ є҆щѐ младе́нецъ си́це нарица́хсѧ. Не повинꙋ́ющꙋсѧ ᲂу҆́бо є҆мꙋ̀ патрїа́рхꙋ, и҆згонѧ́етъ є҆го̀, и҆ поставлѧ́етъ себѣ̀ є҆диномы́сленна а҆наста́сїа: и҆ та́кѡ дерза́етъ тогда̀ на бра́нь со ст҃ы́ми і҆кѡ́нами. Глаго́летсѧ же, ꙗ҆́кѡ є҆вре́є пре́жде таковꙋ́ю не́нависть є҆мꙋ̀ подложи́ша, ѿ нѣ́коегѡ волше́бства предре́кше на ца́рство возведе́нїе, внегда̀, неимꙋ́щь сы́й, съ ни́ми ѿ ѻ҆слѧтовожде́нїѧ живѧ́ше. Львꙋ̀ же ѕлѣ̀ житїѐ прекрати́вшꙋ, ѿ ѻ҆́нагѡ рожде́нный сꙋровѣ́йшїй скѵ́менъ, копрѡнѵ́мъ кѡнстанті́нъ, быва́етъ прее́мникъ нача́льства, наипа́че же на ст҃ы̑ѧ і҆кѡ̑ны бѣснова́нїѧ. И҆ подоба́етъ ли глаго́лати, є҆ли̑ка и҆ ꙗ҆кѡва̀ ѕла̑ѧ и҆ се́й беззако́нный содѣ́ла; Но ѻ҆ба́че и҆ ѻ҆́номꙋ стꙋ́днѣйше сконча́вшꙋсѧ, ѿ хаза́рыни рожде́нный сы́нъ ѻ҆́нагѡ на ца́рство поставлѧ́етсѧ. Є҆гда́ же и҆҆ то́й житїѐ своѐ ѕлѣ̀ прекратѝ, і҆ри́на и҆ кѡнстанті́нъ ца́рства наслѣ̑дницы быва́ютъ. Сі́и, ѿ тара́сїа ст҃ѣ́йшагѡ патрїа́рха наставлѧ́еми,седмы́й собо́ръ собира́ютъ, и҆ ст҃ы̑ѧ і҆кѡ́ны па́ки хрⷭ҇то́ва цр҃ковь прїе́млетъ. Си̑мъ же ца́рство ѿло́жшымъ, возво́дитсѧ ѿ пала́ты нїки́форъ, та́же стаѵра́кїй, посе́мъ мїхаи́лъ раггаве́й,бж҃е́ствєнныѧ і҆кѡ̑ны чтꙋ́щїи. Мїхаи́лꙋ наслѣ́дꙋетъ ѕвѣронра́вный ле́въ а҆рмени́нъ, и҆́же, ѿ мона́ха нѣ́коегѡ затво́рника и҆ ѕлочести́вагѡ ле́стїю растлѣ́всѧ, второ́е і҆кѡнобо́рство воздвиза́етъ: и҆ па́ки лише́на лѣ́поты бж҃їѧ цр҃ковь показꙋ́етсѧ. Семꙋ̀ наслѣ́дꙋетъ мїхаи́лъ а҆морре́й, томꙋ̀ па́ки сы́нъ ѳео́фїлъ, въ неи́стовствѣ на і҆кѡ́ны про́чихъ превосходѧ́щїи. Се́й ѳео́фїлъ предадѐ мнѡ́гїѧ ѿ ст҃ы́хъ ѻ҆тє́цъ томлє́нїемъ и҆ мꙋ́камъ разли̑чнымъ за і҆кѡ́ны чтⷭ҇ны̑ѧ: ѻ҆ба́че ѡ҆ пра́вдѣ толи́кѡ печа́шесѧ, ꙗ҆́кѡ взыска́ше и҆ногда̀, а҆́ще кто̀ є҆́сть во гра́дѣ творѧ́й крамолꙋ̀ дрꙋго́мꙋ, и҆, ꙗ҆́коже глаго́лютъ, во мнѡ́ги дни̑ не ѡ҆брѣ́те ни є҆ди́нагѡ. И҆ двана́десѧте лѣ́тъ самодово́льствовавъ, и҆ чре́внымъ недꙋ́гомъ ѡ҆б̾ѧ́тъ бы́въ, расто́ргнꙋтисѧ хотѧ́ше ѿ жи́зни: ᲂу҆ста̀ є҆гѡ̀ преѕѣ́льнѡ ѿверзо́шасѧ, ꙗ҆́коже и҆ самѣ̑мъ ᲂу҆тро́бамъ и҆звнꙋ́трь ꙗ҆ви́тисѧ. Цари́ца же ѳеодѡ́ра, болѣ́зненна ѡ҆ приключи́вшемсѧ бы́вши, є҆два̀ ко снꙋ̀ ѡ҆браща́етсѧ, и҆ во снѣ̀ ви́дитъ пречтⷭ҇ꙋю бцⷣꙋ, ѡ҆б̾е́мшꙋ млⷣнца превѣ́чнаго, ѡ҆бстои́мꙋ пресвѣ́тлыми а҆́гг҃лы: ѳео́фїла же, своего̀ мꙋ́жа, ѿ тѣ́хъ бїе́ма и҆ ᲂу҆ничижа́ема. Є҆гда̀ же ѿи́де ѿ неѧ̀ со́нъ, тогда̀ и҆ ѳео́фїлъ, ма́лѡ въ себѐ прише́дъ, возопѝ: ᲂу҆вы̀ мнѣ̀ ѡ҆каѧ́нномꙋ! ст҃ы́хъ ра́ди і҆кѡ́нъ бїе́нъ є҆́смь. А҆́бїе цари́ца полага́етъ верхꙋ̀ є҆гѡ̀ ѡ҆́бразъ бцⷣы, молѧ́щисѧ се́й со слеза́ми.Ѳео́фїлъ же, си́це и҆мы́й, ви́дѣвъ нѣ́коего ѿ предстоѧ́щихъ носѧ́ща є҆гко́лпїй, си́рѣчь панагі́ю, ско́рѡ взе́мъ ѿ негѡ̀, ѡ҆блобыза́ше: и҆ на і҆кѡ̑ны шата̑вшаѧсѧ ᲂу҆ста̀ и҆ безстꙋ́днѡ разве́рстый горта́нь а҆́бїе въ пе́рвый ви́дъ ᲂу҆стро́ишасѧ: и҆ ѿ ѡ҆бдержа́щїѧ бѣды̀ и҆ нꙋ́жды преста̀, и҆ ᲂу҆снꙋ̀, и҆сповѣ́давъ, ꙗ҆́кѡ добро̀ є҆́сть ст҃ы̑ѧ і҆кѡ̑ны почита́ти и҆ покланѧ́тисѧ. И҆зне́сши же цари́ца ѿ свои́хъ ковче́жцевъ ст҃ы̑ѧ и҆ честны̑ѧ ѡ҆́бразы, ᲂу҆вѣща̀ ѳео́фїла лобыза́ти ѧ҆̀ и҆ все́ю дꙋше́ю почита́ти. Пома́лѣ ᲂу҆̀бо ѿхо́дитъ ѿ житїѧ̀ сегѡ̀ ѳео́фїлъ. Ѳеодѡ́ра же, возврати́вши всѣ́хъ сꙋ́щихъ во и҆згна́нїихъ и҆ въ темни́цахъ, свобо́днѣ пребыва́ти повелѣ̀. И҆ низверга́етсѧ ᲂу҆́бѡ ѿ патрїа́ршескагѡ престо́ла і҆ѡа́ннъ, є҆мꙋ́же бы нарещи́сѧ і҆анні́й, волхвонача́льникъ и҆ бѣсонача́льникъ па́че, не́жели патрїа́рхъ. На престо́лъ же восхо́дитъ хрⷭ҇то́въ и҆сповѣ́дникъ меѳо́дїй, мнѡ́га пострада́вый пре́жде и҆ жи́въ затворе́нъ бы́вый во гро́бѣ.

~Си̑мъ же та́кѡ и҆мꙋ́щымъ, посѣще́нїе нѣ́кое бж҃е́ственное быва́етъ і҆ѡанні́кїю вели́комꙋ, въ гора́хъ ѻ҆лѵ́мпа подвиза́вшемꙋсѧ. Вели́кїй по́стникъ а҆рсаа́кїй, прише́дъ къ немꙋ̀, глаго́ла: бг҃ъ мѧ̀ къ тебѣ̀ посла̀, ꙗ҆́кѡ да ко прпⷣбномꙋ мꙋ́жꙋ и҆са́їи затво́рникꙋ въ нїкомиді́ю прише́дше, ѿ негѡ̀ наꙋчи́мсѧ, є҆ли̑ка сꙋ́ть любѡ́вна бг҃ꙋ и҆ полє́зна є҆гѡ̀ цр҃кви. И҆ та́кѡ ко прпⷣбномꙋ и҆са́їи прише́дше, слы́шатъ ѿ негѡ̀: сїѧ̑ глаго́летъ гдⷭ҇ь: сѐ прибли́жисѧ коне́цъ врагѡ́мъ моегѡ̀ и҆з̾ѡбраже́нїѧ: вы̀ ᲂу҆̀бо, къ цари́цѣ ѳеодѡ́рѣ и҆ къ патрїа́рхꙋ меѳо́дїю ше́дше, рцы́те си́це: ѿста́ви всѣ́хъ несщ҃е́нныхъ, и҆ та́кѡ со а҆́гг҃лы же́ртвꙋ мнѣ̀ да принесе́ши, зра́ка моегѡ̀ и҆ крⷭ҇та̀ ѡ҆́бразъ почита́ѧ. Сїѧ̑ ᲂу҆слы́шавше, въ кѡнстанті́нь гра́дъ а҆́бїе достига́ютъ, и҆ речє́ннаѧ возвѣща́ютъ меѳо́дїю патрїа́рхꙋ и҆ и҆збра̑ннымъ всѣ̑мъ бж҃їимъ. Ті́и же собра́вшесѧ къ цари́цѣ прихо́дѧтъ, и҆ поко́рнꙋ сїю̀ во всѣ́хъ ѡ҆брѣта́ютъ: ѿ ро́да бо своегѡ̀ бѧ́ше бл҃гочести́ва и҆ бг҃олюби́ва. А҆́бїе ᲂу҆̀бо цари́ца бг҃оро́дичный ѡ҆́бразъ на вы́и ѡ҆бвѣ́сивши и҆зне́се, всѣ̑мъ зрѧ́щымъ, и҆ лобза́ше глаго́лющи: а҆́ще кто̀ си̑мъ не покланѧ́етсѧ и҆ не цѣлꙋ́етъ ѿноси́тельнѣ, а҆ не бг҃ослꙋже́бнѣ, не ꙗ҆́кѡ бо́ги, но ꙗ҆́кѡ ѡ҆́бразы, любвѐ ра́ди къ первоѡбра̑знымъ: бꙋ́ди про́клѧтъ. Ѻ҆ни́ же ве́лїею ра́достїю возра́довашасѧ. Цари́ца же про́ситъ и҆́хъ, ꙗ҆́кѡ да сотворѧ́тъ моле́нїе ѡ҆ мꙋ́жѣ є҆ѧ̀ ѳео́фїлѣ. Ѻ҆ни́ же, а҆́ще и҆ ѿрица́ютсѧ, ѻ҆ба́че вѣ́рꙋ є҆ѧ̀ ви́дѣвше повинꙋ́ютсѧ. И҆́ ст҃ы́й меѳо́дїй патрїа́рхъ, лю́ди всѧ̑ собра́въ и҆ приче́тъ ве́сь и҆ а҆рхїерє́и, въ вели́кꙋю бж҃їю цр҃ковь прихо́дѧтъ. Съ ни́ми бѧ́хꙋ и҆збра́ннїи сі́и: и҆з̾ ѻ҆лѵ́мпа вели́кїй і҆ѡанні́кїй и҆ а҆рсаа́кїй, наѵкра́тїй же, и҆ ᲂу҆ченицы̀ ѳео́дѡра стꙋді́та, и҆ вели́кагѡ села̀ ѳеофа́нъ и҆ ѳео́дѡръ начерта́ннїи и҆ и҆сповѣ̑дницы, мїхаи́лъ ст҃огра́децъ, и҆ сѵ́ггелъ, и҆ и҆ні́и мно́жайшїи. Моле́нїе всено́щное къ бг҃ꙋ сотворѧ́ютъ ѡ҆ ѳео́фїлѣ, всѣ̑мъ молѧ́щымсѧ со слеза́ми и҆ протѧже́ннымъ моле́нїемъ: и҆ сїѐ во всю̀ пе́рвꙋю седми́цꙋ постѡ́въ соверша́шесѧ, и҆ сама̀ цари́ца ѳеодѡ́ра подо́бнѣ съ жена́ми и҆ про́чими людьмѝ содѣва́ше.

~Си̑мъ же си́це и҆мꙋ́щымъ, ѳеодѡ́ра цари́ца, свита́ющꙋ ᲂу҆́трꙋ пѧтка̀ ѡ҆бра́щшисѧ на со́нъ, ви́дѣ ꙗ҆́кѡ бы̀ ѡ҆брѣла́сѧ ᲂу҆ столпа̀ кре́стнагѡ, и҆ нѣ́цыи съ шꙋ́момъ проходи́ша пꙋ́ть, разли̑чнаѧ мꙋчи́тєльнаѧ ѡ҆рꙋ̑дїѧ носѧ́ще: посредѣ́ же си́хъ веде́тсѧ свѧ́занъ и҆ царь ѳео́фїлъ, со свѧ́занныма созадѝ рꙋка́ма: сего́ же позна́вши, послѣ́доваше и҆ та̀ за ведꙋ́щими. Є҆гда́ же до мѣ́дѧныхъ вра́тъ достиго́ша, ви́дѣ мꙋ́жа нѣ́коего, преди́вна видѣ́нїемъ, сѣдѧ́ща пред̾ ѡ҆́бразомъ хрⷭ҇то́вымъ, пред̾ него́же и҆ ѳео́фїла поста́ви. Цари́ца же, нога́мъ сегѡ̀ чꙋ́днагѡ мꙋ́жа прикоснꙋ́вшисѧ, ѡ҆ царѣ̀ молѧ́шесѧ. То́й же, є҆два̀ ѿве́рзъ ᲂу҆ста̀, глаго́летъ: же́но, ве́лїѧ вѣ́ра твоѧ̀: разꙋмѣ́й ᲂу҆́бо, ꙗ҆́кѡ сле́зъ ра́ди твои́хъ и҆ вѣ́ры, є҆ще́ же и҆ ра́ди проше́нїѧ и҆ моле́нїѧ рабѡ́въ мои́хъ, проще́нїе даю̀ мꙋ́жꙋ твоемꙋ̀ ѳео́фїлꙋ. Та́же глаго́летъ ведꙋ́щымъ: разрѣши́те є҆го̀ и҆ предади́те женѣ̀ є҆гѡ̀. Ѻ҆на́ же, взе́мши сего̀, ѿи́де веселѧ́щисѧ и҆ ра́дꙋющисѧ: и҆ а҆́бїе ю҆̀ со́нъ ѡ҆ста́ви. Сїѧ̑ ᲂу҆́бѡ ѳеодѡ́ра цари́ца ви́дѣ. Патрїа́рхъ же меѳо́дїй, мл҃твамъ и҆ моле́нїємъ быва́ємымъ ѡ҆ ѳео́фїлѣ, хартїю̀ но́вꙋ взе́мъ, написа̀ въ не́й всѣ́хъ є҆ретїкѡ́въ царе́й и҆мена̀, вчини́въ и҆ ѳео́фїла: и҆ взе́мъ всѧ̑ положѝ под̾ ст҃о́ю трапе́зою. Ѡ҆ пѧтцѣ́ же ви́дитъ и҆ то́й нѣ́коего а҆́гг҃ла стра́шна, входѧ́ща во хра́мъ вели́кїй, и҆ къ немꙋ̀ прише́дша, и҆ ре́кша: ᲂу҆слы́шасѧ моле́нїе твоѐ, є҆пі́скопе, и҆ проще́нїе полꙋчѝ ца́рь ѳео́фїлъ: не ᲂу҆трꙋжда́й ᲂу҆́бо бо́лѣе ѡ҆ се́мъ бж҃ество̀. Ѻ҆́нъ же и҆спытꙋ́ѧ, а҆́ще и҆́стинно є҆́сть ви́димое, ѿ мѣ́ста своегѡ̀ сше́дъ, и҆ хартїю̀ взе́мъ, и҆ разви́въ, ѡ҆брѣ́те, ѽ бж҃їихъ сꙋде́бъ! соверше́ннѣ и҆загла́жено бг҃омъ ѳео́фїлово и҆́мѧ. Сїѐ ᲂу҆вѣ́дѣвши, цари́ца преѡбра́довасѧ ѕѣлѡ̀, и҆ къ патрїа́рхꙋ посыла́етъ, собра́ти всѧ̑ лю́ди съ чтⷭ҇ны́ми крⷭ҇ты̑ и҆ со ст҃ы́ми ѡ҆́бразы въ вели́кꙋю це́рковь, ꙗ҆́кѡ да ст҃ы́ми ѡ҆́бразы па́ки ᲂу҆краси́тсѧ, и҆ но́вое бж҃їе чꙋ́до всѣ̑мъ позна́но бꙋ́детъ. И҆ всѣ̑мъ вско́рѣ въ це́рковь собра́вшымсѧ со свѣща́ми, и҆ цари́ца съ сы́номъ прїи́де. И҆ лїті́и та́мѡ бы́вшей, со ст҃ы́ми і҆кѡ́нами и҆ бж҃е́ственными и҆ чтⷭ҇ны́ми древесы̀ крⷭ҇тными и҆ сщ҃е́ннымъ и҆ бж҃е́ственнымъ є҆ѵⷢ҇лїемъ да́же и҆ до глаго́лемагѡ мїлі́а и҆зыдо́ша, взыва́юще: гдⷭ҇и, поми́лꙋй. И҆ та́кѡ па́ки въ це́рковь возврати́вшесѧ, бж҃е́ственнꙋю лїтꙋргі́ю соверши́ша. Возста́влєннымъ ст҃ы̑мъ и҆ чтⷭ҇ны̑мъ і҆кѡ́намъ ѿ предрече́нныхъ ст҃ы́хъ мꙋже́й, многолѣ́тствовани ᲂу҆́бѡ бы́ша бл҃гочести́вїи и҆ правосла́вѧщїи: проти́внїи же, нече́ствꙋющїи и҆ ст҃ы́хъ і҆кѡ́нъ че́сти не прїе́млющїи ѿрече́ни бы́ша и҆ пре́дани проклѧ́тїю. И҆ ѿто́лѣ ѡ҆предѣли́ша сі́и ст҃і́и и҆сповѣ̑дницы, є҆желѣ́тно си́це семꙋ̀ сщ҃е́нномꙋ торжествꙋ̀ быва́ти, да не когда̀ и҆ па́ки въ то́жде ѕлоче́стїе впаде́мъ.

~Неизмѣ́нный ѡ҆́бразе ѻ҆́ч҃їй, мл҃твами ст҃ы́хъ твои́хъ и҆сповѣ́дникѡвъ, поми́лꙋй на́съ. А҆ми́нь.

=Пѣ́снь з҃.=
{{text_align=center}}

=І҆рмо́съ:= ~Въ пещѝ персі́дстѣй:

~Да сликовствꙋ́етъ цр҃ко́внѣй свѣ́тлости любо́вїю бж҃е́ственною а҆́гг҃льское во́инство, бг҃омꙋ́дреннѡ воспѣва́ющее: бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и.

~Цр҃ковь и҆ торжество̀ перворо́дныхъ ра́дꙋетсѧ, зрѧ́щи ны́нѣ бж҃е́ствєнныѧ лю́ди, є҆диномꙋ́дреннѡ воспѣва́ющыѧ: бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и.

~И҆зба́влени ѿ пре́жнѧгѡ мра́ка є҆́реси, ма́нїемъ ѳеодѡ́ры достолѣ́пныѧ цари́цы, воспѣва́емъ: бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и.

=Бг҃оро́диченъ:= ~Па́че вы́шнихъ ликостоѧ́нїй вознесла́сѧ є҆сѝ, всечⷭ҇таѧ, є҆ди́на бы́вши мт҃и вседѣ́телѧ. ра́дꙋющесѧ ᲂу҆́бо взыва́емъ: бл҃гослове́на ты̀ въ жена́хъ, всенепоро́чнаѧ влⷣчце.

=Катава́сїа:= ~Въ пещѝ персі́дстѣй а҆враа́мстїи ѻ҆́троцы, любо́вїю бл҃гоче́стїѧ па́че, не́жели пла́менемъ ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и.

=Пѣ́снь и҃.=
{{text_align=center}}

=І҆рмо́съ:= ~Рꙋ́цѣ распросте́ръ:

~Зако́ны ѻ҆те́чєскїѧ цр҃кве сохранѧ́юще, пи́шемъ и҆ лобза́емъ ᲂу҆сты̀ и҆ се́рдцемъ и҆ хотѣ́нїемъ і҆кѡ̑ны хрⷭ҇та̀ и҆ є҆гѡ̀ ст҃ы́хъ, зовꙋ́ще: бл҃гослови́те, всѧ̑ дѣла̀ гдⷭ҇нѧ, гдⷭ҇а.

~На первоѡбра́зное ꙗ҆́вѣ че́сть и҆ поклоне́нїе і҆кѡ̑ны возносѧ́ще, чти́мъ, бг҃оглаго́ливыхъ ᲂу҆че́нїємъ послѣ́дꙋюще, и҆ хрⷭ҇тꙋ̀ вѣ́рою зове́мъ: бл҃гослови́те, всѧ̑ дѣла̀ гдⷭ҇нѧ, гдⷭ҇а.

=Оу҆́=мъ ѡ҆зари́вши просвѣще́нїемъ бж҃е́ственнагѡ дх҃а, плоды̀ бг҃омꙋ́дрєнныѧ и҆мꙋ́щи, честна́ѧ цари́ца возлюбѝ бл҃голѣ́пїе и҆ красотꙋ̀ цр҃кве хрⷭ҇то́вы, бл҃гословѧ́щи кꙋ́пнѡ съ вѣ́рными і҆и҃са бг҃очеловѣ́ка.

=Бг҃оро́диченъ:= ~Лꙋча́ми свѣ́та мы́сленнагѡ ѡ҆свѣща́емь бж҃е́ственный до́мъ тво́й ѡ҆сѣнѧ́етъ ны́нѣ всѣ́хъ ѡ҆́блакомъ дх҃а, и҆ ѡ҆сщ҃а́етъ вѣ̑рныѧ согла́снѡ пою́щыѧ: бл҃гослови́те, всѧ̑ дѣла̀ гдⷭ҇нѧ,гдⷭ҇а.

=Катава́сїа:= ~Рꙋ́цѣ распросте́ръ данїи́лъ, львѡ́въ зїѧ̑нїѧ въ ро́вѣ затчѐ. ѻ҆́гненнꙋю же си́лꙋ ᲂу҆гаси́ша, добродѣ́телїю препоѧ́савшесѧ, бл҃гоче́стїѧ рачи́тели ѻ҆́троцы, взыва́юще: бл҃гослови́те, всѧ̑ дѣла̀ гдⷭ҇нѧ, гдⷭ҇а.

=Пѣ́снь ѳ҃.=
{{text_align=center}}

=І҆рмо́съ:= ~Ка́мень нерꙋкосѣ́чный:

~Сщ҃еннописа́ньми і҆кѡ́нъ ᲂу҆кра́шенꙋ зрѧ́ще па́ки чтⷭ҇нꙋ́ю цр҃ковь, со бл҃гоговѣ́нїемъ всѝ притеце́мъ и҆ бг҃ꙋ возопїи́мъ: тебѐ велича́емъ, трист҃ы́й.

~Че́сть и҆ сла́вꙋ стѧжа́вши крⷭ҇тъ тво́й, влⷣко, и҆ чтⷭ҇ны̑ѧ і҆кѡ̑ны, и҆ ст҃ы́хъ и҆з̾ѡбражє́нїѧ, цр҃ковь съ весе́лїемъ и҆ ра́достїю велича́етъ тѧ̀.

~Ѡ҆свѣтѝ бж҃е́ственною твое́ю сла́вою царѝ на́шѧ, ще́дре, и҆ ѡ҆полче́ньми а҆́гг҃льскими и҆ всеѡрꙋ̑жїи сїѧ̑ ѡ҆градѝ, ꙗ҆зы́кѡвъ де́рзость покарѧ́ѧ и҆̀мъ, влⷣко.

=Бг҃оро́диченъ:= ~Ѿѧ́тсѧ прама́тере є҆́ѵы ѡ҆сꙋжде́нїе, бцⷣе, ꙗ҆́кѡ ты̀, чтⷭ҇аѧ, всѣ́хъ влⷣкꙋ несказа́ннѡ родила̀ є҆сѝ: є҆гѡ́же и҆ ны́нѣ подо́бїе на і҆кѡ́нахъ цѣлꙋ́емъ.

=Катава́сїа:= ~Ка́мень нерꙋкосѣ́чный ѿ несѣко́мыѧ горы̀ тебє̀, дв҃о, краеꙋго́льный ѿсѣче́сѧ,хрⷭ҇то́съ, совокꙋпи́вый разстоѧ̑щаѧсѧ є҆стєства̀. тѣ́мъ веселѧ́щесѧ, тѧ̀, бцⷣе, велича́емъ.

=Є҆ѯапостїла́рїй ᲂу҆́треннїй, воскрⷭ҇ный, є҆ди́ножды.=
{{text_align=center}}

=И҆ настоѧ́щїй.=
{{text_align=center}}

=Подо́бенъ:= ~Со ᲂу҆ч҃нки̑ взы́демъ:
{{text_align=center}}

~Взыгра́йте, восплещи́те, съ весе́лїемъ воспо́йте, вопїю́ще: ко́ль чꙋ̑дна и҆ ди̑вна дѣла̀ твоѧ̑,хрⷭ҇тѐ! и҆ кто̀ возмо́жетъ и҆зрещѝ, сп҃се, си̑лы твоѧ̑, на́ше є҆диномы́слїе и҆ согла́сїе соедини́вшагѡ во є҆ди́нꙋ цр҃ковь;

=Бг҃оро́диченъ:= ~Ѡ҆рꙋ̑жїѧ ны́нѣ ѡ҆скꙋдѣ́ша вражде́бныѧ є҆́реси, и҆ па́мѧть є҆ѧ̀ и҆счезѐ съ шꙋ́момъ: хра́мъ бо тво́й, всечтⷭ҇аѧ, зрѧ́ще всебл҃голѣ́пнѡ ᲂу҆кра́шенъ бл҃года́тьми чтⷭ҇ны́хъ і҆кѡ́нъ, ра́дости и҆сполнѧ́емсѧ всѝ.

=На хвали́техъ стїхи̑ры воскрⷭ҇ны д҃: и҆ а҆нато́лїева а҃: и҆ трїѡ́ди подо́бны трѝ, гла́съ д҃.=
{{text_align=center}}

=Подо́бенъ:= ~Да́лъ є҆сѝ зна́менїе:
{{text_align=center}}

~Въ тебѣ̀ ны́нѣ весели́тсѧ цр҃ковь, чл҃вѣколю́бче, женисѣ̀ и҆ созда́телѣ свое́мъ, сїю̀ во́лею бг҃олѣ́пною ѿ і҆́дѡльскїѧ ле́сти и҆зба́вльшемъ и҆ себѣ̀ ѡ҆брꙋчи́вшемъ чтⷭ҇но́ю кро́вїю, свѣ́тлѡ прїе́млющи сщ҃е́нное возстановле́нїе і҆кѡ́нъ, и҆ ра́дꙋющисѧ тѧ̀ пое́тъ и҆ сла́витъ вѣ́рнѡ.

=Сті́хъ:= ~И҆сповѣ́мсѧ тебѣ̀, гдⷭ҇и, всѣ́мъ се́рдцемъ мои́мъ:

~Пло́ти твоеѧ̀ и҆з̾ѡбраже́нїе возставлѧ́юще, гдⷭ҇и, любе́знѡ лобыза́емъ, вели́кое та́инство смотре́нїѧ твоегѡ̀ и҆з̾ѧснѧ́юще: не привидѣ́нїемъ бо, ꙗ҆́коже глаго́лютъ бг҃обѡ́рныѧ дѣ́ти мане́сѡвы, на́мъ ꙗ҆ви́лсѧ є҆сѝ, чл҃вѣколю́бче, но и҆́стиною и҆ є҆стество́мъ пло́ти. тѣ́мъ возводи́ми ко твое́й любвѝ и҆ жела́нїю.

=Сті́хъ:= ~Возвеселю́сѧ и҆ возра́дꙋюсѧ ѡ҆ тебѣ̀:

~Де́нь ра́достный и҆ весе́лїѧ и҆спо́лненный ꙗ҆ви́сѧ дне́сь: свѣ́тлость бо догма̑тъ и҆́стиннѣйшихъ блиста́етъ, и҆ сїѧ́етъ цр҃ковь хрⷭ҇то́ва, ᲂу҆кра́шена возставле́ньми і҆кѡ́нъ ст҃ы́хъ ны́нѣ и҆ сїѧ́ньми и҆з̾ѡбраже́нїй, и҆ є҆диномы́слїе быва́етъ вѣ́рныхъ бг҃остѧжа́нное.

=Гла́съ ѕ҃.=
{{text_align=center}}

=Сті́хъ:= ~Воскреснѝ, гдⷭ҇и бж҃е мо́й, да вознесе́тсѧ рꙋка̀ твоѧ̀, не забꙋ́ди ᲂу҆бо́гихъ твои́хъ до
конца̀.

=И҆ пое́мъ самогла́сенъ днѐ:=
{{text_align=center}}

~Мѡѷсе́й во вре́мѧ воздержа́нїѧ зако́нъ прїѧ́тъ, и҆ лю́ди привлечѐ: и҆лїа̀ пости́всѧ небеса̀ заключѝ: трїе́ же ѻ҆́троцы а҆враа́мстїи мꙋчи́телѧ беззако́ннꙋюща поще́нїемъ побѣди́ша. тѣ́мъ и҆ на́съ, сп҃се, сподо́би воскрⷭ҇нїе ᲂу҆лꙋчи́ти, си́це вопїю́щихъ: ст҃ы́й бж҃е, ст҃ы́й крѣ́пкїй, ст҃ы́й безсме́ртный, поми́лꙋй на́съ.

=Сла́ва, па́ки то́йже. И҆ ны́нѣ:= ~Пребл҃гослове́на є҆сѝ, бцⷣе дв҃о:

=Славосло́вїе вели́кое. И҆ ѿпꙋ́стъ.=
{{text_align=center}}

=Сла́ва, и҆ ны́нѣ: стїхи́ра є҆ѵⷢ҇льскаѧ. И҆ ча́съ пе́рвый.=
{{text_align=center}}

=На +лїтꙋргі́и+, бл҃жє́нны гла́са, на ѕ҃: и҆ ѿ канѡ́на днѐ, пѣ́снь ѕ҃-ѧ, на д҃. Прокі́менъ, гла́съ д҃, пѣ́снь ѻ҆тцє́въ:= ~Бл҃гослове́нъ є҆сѝ, гдⷭ҇и бж҃е ѻ҆тє́цъ на́шихъ, и҆ хва́льно и҆ просла́влено и҆́мѧ твоѐ во вѣ́ки. =Сті́хъ:= ~Ꙗ҆́кѡ пра́веденъ є҆сѝ ѡ҆ всѣ́хъ, ꙗ҆̀же сотвори́лъ є҆сѝ на́мъ. =А҆пⷭ҇лъ ко є҆вре́ємъ, зача́ло тк҃ѳ ѿ полꙋ̀. А҆ллилꙋ́їа, гла́съ и҃:= ~Мѡѷсе́й и҆ а҆арѡ́нъ во і҆ере́ехъ є҆гѡ̀, и҆ самꙋи́лъ въ призыва́ющихъ и҆́мѧ є҆гѡ̀. =Сті́хъ:= ~Призыва́хꙋ гдⷭ҇а,и҆ то́й послꙋ́шаше и҆́хъ. =Є҆ѵⷢ҇лїе ѿ і҆ѡа́нна, зача́ло є҃. Прича́стенъ:= ~Хвали́те гдⷭ҇а съ нб҃съ: =Дрꙋгі́й:= ~Ра́дꙋйтесѧ, првⷣнїи, ѡ҆ гдⷭ҇ѣ:

=На трапе́зѣ же ꙗ҆ди́мъ варе́нїе со є҆ле́емъ, а҆ не ры̑бы. А҆́ще же прилꙋчи́тсѧ, пїе́мъ вїно̀,ᲂу҆ста́вленное во сла́вꙋ бж҃їю, по двѣ̀ ча̑ши: та́кожде и҆ въ ве́черъ по двѣ̀.=

![Image57](Pictures/1000000000000248000000415658029CCA668E50.png)

![Image58](Pictures/100000000000036D0000008D349819F18157BDAC.png)

+=Въ недѣ́лю ве́чера,=+
{{text_align=center}}

=во свѣти́льничное,= =поста́вимъ стїхѡ́въ і҃: и҆ глаго́лемъ стїхи̑ры ᲂу҆мили́тєльныѧ ѻ҆смогла́сника, покаѧ̑нны д҃: и҆ трїѡ́ди подо́бны господи́на і҆ѡ́сифа, гла́съ д҃.=
{{text_align=center}}

=Подо́бенъ:= ~Да́лъ є҆сѝ зна́менїе:
{{text_align=center}}

~Да́ждь мѝ ᲂу҆миле́нїе, и҆ ѕлы́хъ ѿчꙋжде́нїе, и҆ соверше́нное и҆справле́нїе, въ стра̑сти тѣлє́сныѧ ны́нѣ погрꙋже́нномꙋ, и҆ ѿдале́нномꙋ ѿ тебє̀, бж҃е всецр҃ю̀, и҆ ниѿкꙋ́дꙋже ᲂу҆пова́нїѧ и҆мꙋ́щемꙋ: и҆ сп҃си́ мѧ блꙋ́днаго, мно́гїѧ ра́ди бл҃гости, і҆и҃се всеси́льне, сп҃се дꙋ́шъ на́шихъ.

~Мѡѷсе́й ди́вный, посто́мъ ѡ҆чи́щьсѧ, ви́дѣ жела́емаго. семꙋ̀ ᲂу҆́бо поревнова́вши, смире́ннаѧ дꙋшѐ моѧ̀, потщи́сѧ ѿ ѕлы́хъ ѡ҆чи́ститисѧ въ де́нь воздержа́нїѧ, ꙗ҆́кѡ да гдⷭ҇а даю́щаго тебѣ̀ ѡ҆ставле́нїе, и҆ ѡ҆чище́нїе, и҆ и҆збавле́нїе, ᲂу҆́зриши сꙋ́щаго бл҃га́го и҆ чл҃вѣколюби́ваго.

=Дрꙋгі́й, кѵ́ръ ѳео́дѡра, гла́съ ѕ҃.=
{{text_align=center}}

=Подо́бенъ:= ~А҆рха́гг҃льски воспои́мъ:
{{text_align=center}}

~Постѡ́въ вторꙋ́ю седми́цꙋ ны́нѣ свѣ́тлѡ начне́мъ, соверша́юще де́нь ѿ днѐ, бра́тїе, колесни́цꙋ ѻ҆́гненнꙋ содѣ́лавше себѣ̀, ꙗ҆́коже и҆лїа̀ ѳесві́тѧнинъ, четы́ре вели̑кїѧ добродѣ́тєли, ᲂу҆́мъ возвы́симъ безстра́стїемъ, пло́ть воѡрꙋжи́мъ чистото́ю, вспѧ́ть ѡ҆браща́юще и҆ побѣжда́юще врага̀.

=И҆ мине́и г҃. Сла́ва, и҆ ны́нѣ, бг҃оро́диченъ. Вхо́дъ.= ~Свѣ́те ти́хїй: =Прокі́менъ, гла́съ и҃:= ~Да́лъ є҆сѝ достоѧ́нїе боѧ́щымсѧ тебє̀, гдⷭ҇и. =Сті́хъ а҃:= ~Ѿ конє́цъ землѝ къ тебѣ̀ воззва́хъ. =Сті́хъ в҃:= ~Покры́юсѧ въ кро́вѣ кри́лъ твои́хъ. =Сті́хъ г҃:= ~Та́кѡ воспою̀ и҆́мени твоемꙋ̀ во вѣ́ки. =И҆ па́ки:= ~Да́лъ є҆сѝ достоѧ́нїе боѧ́щымсѧ:

=Подоба́етъ вѣ́дати, ꙗ҆́кѡ сі́и два̀ вели́цыи прокі́мени, є҆́же є҆́сть:= ~Не ѿвратѝ лица̀ твоегѡ̀: =и҆= ~Да́лъ є҆сѝ достоѧ́нїе: =со стїхи̑ и҆́хъ, є҆ди́нъ по є҆ди́номꙋ пою́тсѧ чрез̾ ве́сь ст҃ы́й по́стъ ѿ недѣ́ли сы́рныѧ до недѣ́ли пѧ́тыѧ поста̀. И҆ ѿ= ~Сподо́би, гдⷭ҇и: =начина́ютсѧ покло́ны.=

=На стїхо́внѣ самогла́сенъ днѐ два́жды, гла́съ и҃:=
{{text_align=center}}

~Прїиди́те, ѡ҆чи́стимъ себѐ ми́лостынѧми и҆ щедро́тами ко ᲂу҆бѡ́гимъ, не трꙋбѧ́ще, ни ꙗ҆влѧ́юще на́ше бл҃готворе́нїе. да не ᲂу҆вѣ́сть шꙋ́йца десни́цы дѣ́ло, да не расточи́тсѧ тщесла́вїемъ пло́дъ ми́лостыни, но въ та́йнѣ та̑йнаѧ вѣ́дꙋщемꙋ воззове́мъ: ѻ҆́ч҃е, ѡ҆ста́ви прегрѣшє́нїѧ на̑ша, ꙗ҆́кѡ чл҃вѣколю́бецъ.

=Мч҃нченъ:= ~Мч҃нцы гдⷭ҇ни, всѧ́ко мѣ́сто ѡ҆сщ҃а́ете, и҆ всѧ́къ недꙋ́гъ врачꙋ́ете: и҆ ны́нѣ моли́те,и҆зба́витисѧ ѿ сѣте́й вра́жїихъ дꙋша́мъ на́шымъ, мо́лимсѧ.

=Сла́ва, и҆ ны́нѣ, бг҃оро́диченъ:=
{{text_align=center}}

~Нбⷭ҇ныѧ си̑лы пою́тъ тѧ̀, бл҃года́тнаѧ мт҃и безневѣ́стнаѧ: и҆ мы̀ славосло́вимъ неизслѣ́димое твоѐ ржⷭ҇тво̀. бцⷣе, молѝ сп҃сти́сѧ дꙋша́мъ на́шымъ.

=И҆ про́чее послѣ́дованїе, ꙗ҆́кѡ ѡ҆бы́чно.=
{{text_align=center}}

![Image59](Pictures/100000000000037D00000035C1F7D918C012EDA7.png)

+=На повече́рїи=+
{{text_align=center}}

=пое́мъ канѡ́нъ ст҃ы̑мъ прⷪ҇ро́кѡмъ, \[є҆гѡ́же краестро́чїе: Ли́къ да пле́щетъ прⷪ҇ро́кѡвъ бл҃гото́чнѡ.\] Ѳеофа́ново, гла́съ є҃.=
{{text_align=center}}

=Пѣ́снь а҃.=
{{text_align=center}}

=І҆рмо́съ:= ~Конѧ̀ и҆ вса́дника въ мо́ре чермно́е:

~Бл҃года́ть бж҃е́ственнагѡ дх҃а и҆ согрѣше́нїй ѡ҆ставле́нїе да́ти мнѣ̀, чтⷭ҇нꙋ́ю ва́шꙋ па́мѧть пою́щꙋ, всевино́внаго хрⷭ҇та̀ ᲂу҆моли́те, ꙗ҆́кѡ прⷪ҇ро́цы бж҃е́ственныѧ бл҃года́ти.

~Сосꙋ́ды бг҃одꙋхнове́нныхъ слове́съ согла̑сныѧ, и҆ зерца̑ла бж҃е́ственнагѡ блиста́нїѧ, ꙗ҆вле́нїе бж҃е́ственно прїе́млющыѧ, прⷪ҇ро́ки всѧ̑ бг҃омꙋ̑дрыѧ воспои́мъ.

~Глаго́лы закѡ́нныѧ на горѣ̀ сїна́йстѣй мѡѷсе́й бг҃ови́децъ ѿ бг҃а прїе́мъ, лице́мъ просвѣти́сѧ,бг҃овидѣ́нїѧ бл҃года́тїю зна́менꙋемь чꙋ́дный.

=Сла́ва:= ~Тꙋ́чами бг҃оразꙋ́мїѧ бл҃года́тнїи ѡ҆́блацы бж҃їи мо́ре ꙗ҆зы́ческагѡ многобо́жїѧ съ шꙋ́момъ разори́ша, є҆динонача́льнꙋю си́лꙋ бг҃омꙋ́дреннѡ проповѣ́дающе.

=Бг҃оро́диченъ:= ~Трꙋбы̑ бг҃огла̑сныѧ, прⷪ҇ро́цы вѣща́ютъ тѧ̀ мт҃рь бж҃їю, напослѣ́докъ вѣкѡ́въ ро́ждшꙋю, пречтⷭ҇аѧ, наꙋчи́вшесѧ свы́ше, бцⷣе, твои̑мъ та́йнамъ.

=Пѣ́снь г҃.=
{{text_align=center}}

=І҆рмо́съ:= ~Водрꙋзи́вый на ничесо́мже:

~Цѣвни̑цы брѧца́ломъ дх҃а ᲂу҆дарѧ́ємыѧ, прⷪ҇ро́цы всѝ подо́бный гла́съ твоегѡ̀ позна́нїѧ, хрⷭ҇тѐ, бг҃огласѧ́ще всѣ̑мъ бг҃олюбє́знымъ воспѣва́ютъ, богатѧ́ще свы́ше сїѧ́нїемъ.

~Ѡ҆рꙋ̑жїѧ востаю̑щаѧ повелѣ́нїемъ твои́мъ, прⷪ҇ро́цы всѝ многомѧте́жнꙋю ле́сть пресѣца́ютъ,хрⷭ҇тѐ, бж҃е́ственною твое́ю си́лою и҆ непостижи́мою держа́вою твое́ю бл҃гоче́стнѡ ѡ҆дѣ́ѧвшесѧ.

=Сла́ва:= ~Бж҃е́ствєнныѧ и҆ мы́слєнныѧ ча́шы ра́зꙋма, прⷪ҇ро́цы всю̀ зе́млю ᲂу҆пои́ша, проѡбража́юще ꙗ҆́вѣ твоегѡ̀ смотре́нїѧ неꙋдобопости́жное та́инство, и҆́ный и҆́накѡ тебѐ проповѣ́дающе.

=Бг҃оро́диченъ:= ~Дре́вле повелѣ́нное та́инство, и҆ пре́жде вѣкѡ́въ предразꙋмѣва́емое всѧ̑ вѣ́дꙋщимъ бг҃омъ, въ послѣ́днее вре́мѧ во чре́вѣ твое́мъ, дв҃о пренепоро́чнаѧ, коне́цъ прїе́мшее ꙗ҆ви́сѧ.

=Пѣ́снь д҃.=
{{text_align=center}}

=І҆рмо́съ:= ~Бж҃е́ственное твоѐ:

~Дх҃омъ вѣща́юще, и҆́стины нело́жнїи свѣти́льницы ꙗ҆ви́стесѧ, прⷪ҇ро́цы премꙋ́дрїи, просвѣща́юще всѧ̑ ꙗ҆зы́ки житїѧ̀ свѣ́тлостїю.

~Сѐ ны́нѣ зрѧ́ще сбытїѧ̑ рече́нныхъ ѿ ва́съ, прⷪ҇ро́цы бж҃е́ственнїи, сла́вимъ ва́ми проповѣ́даннаго и҆ дѣ́ломъ проречє́нїѧ и҆спо́лньшаго.

=Сла́ва:= ~Премꙋ́дростїю просвѣща́еми, бж҃е́ственнїи, ꙗ҆зы́кѡвъ приведе́нїе бж҃їею бл҃года́тїю предразꙋмѣ́сте, і҆и҃лево же паде́нїе и҆ во всѣ́хъ бл҃ги́хъ запꙋстѣ́нїе.

=Бг҃оро́диченъ:= ~Бг҃а воплоще́нна зрѧ́ще, всебога́тїи, на бж҃е́ственнѣй стра́жи ста́вше, сего̀ сподо́бистесѧ ви́дѣти, ѿ горы̀ дѣ́вы приходѧ́ща.

=Пѣ́снь є҃.=
{{text_align=center}}

=І҆рмо́съ:= ~Ѡ҆дѣѧ́йсѧ свѣ́томъ:

=Оу҆́=тренева дꙋ́хъ тво́й къ сѣдѧ́щемꙋ на прⷭ҇то́лѣ превознесе́нѣ, и҆са́їе премꙋ́дре, и҆ съ вы́шними ли̑ки воспѣ́лъ є҆сѝ.

~Ѧ҆зы́ки дх҃омъ дви́жꙋще, ст҃і́и, сегѡ̀ словеса̀ вселе́ннѣй бл҃гопостоѧ́ннѡ проповѣ́дꙋюще,бг҃оразꙋ́мїѧ зарю̀ ᲂу҆ѧсни́сте.

=Сла́ва:= ~Ꙗ҆́коже жили̑ща бж҃їѧ бы́вше, вы́ше є҆стества̀ соверша́юща, сего̀ въ себѣ̀ и҆мѣ́сте: є҆мꙋ́же ны́нѣ предстоѧ́ще, ѡ҆ на́съ моли́тесѧ.

=Бг҃оро́диченъ: Оу҆́=мъ сво́й премꙋ́дрый и҆ дре́внїй совѣ́тъ сказа́лъ є҆́сть ва́мъ, прⷪ҇ро́цы и҆́стины, бг҃ъ ѿ дв҃ы рожде́йсѧ, ꙗ҆́кѡ є҆ди́нъ милосе́рдъ.

=Пѣ́снь ѕ҃.=
{{text_align=center}}

=І҆рмо́съ:= ~Неи́стовствꙋющеесѧ бꙋ́рею:

~Житїѐ бж҃е́ственное, бл҃гоче́стїѧ сло́во и҆́стинное стѧжа́вше, проповѣ̑дницы бы́сте всеи́стиннїи бж҃е́ственнагѡ воплоще́нїѧ, ст҃і́и.

~Си́лꙋ бж҃е́ственнꙋю и҆мꙋ́ще, царе́й неꙋдержи́мое стремле́нїе и҆ ѕвѣре́й ᲂу҆ста̀ загради́сте, и҆з̾ чре́ва ки́това цѣ́лы сп҃со́стесѧ.

=Сла́ва:= ~Ѿ ложе́снъ ст҃і́и сїѧ́юще мі́рꙋ всемꙋ̀, добродѣ́тели ᲂу҆чи́телїе и҆ насади́телїе бы́сте, прⷪ҇ро́цы всѝ пребога́тїи.

=Бг҃оро́диченъ:= ~Бг҃олюби́ваѧ и҆мꙋ́ще помышлє́нїѧ, ржⷭ҇тво̀ твоѐ, влⷣчце, прⷪ҇ро́цы провозвѣсти́ша многоѡбра́зными начерта́ньми и҆ ѡ҆́бразы, чтⷭ҇аѧ.

=Сѣда́ленъ, гла́съ в҃, самогла́сенъ:=
{{text_align=center}}

~Ли́къ прⷪ҇ро́ческїй съ мѡѷсе́омъ и҆ а҆арѡ́номъ весе́лїемъ ра́дꙋетсѧ дне́сь: ꙗ҆́кѡ коне́цъ прⷪ҇ро́чества наводѧ́й, сїѧ́етъ крⷭ҇тъ, и҆́мже на́съ сп҃слъ є҆сѝ. тѣ́хъ мл҃твами, хрⷭ҇тѐ бж҃е, поми́лꙋй на́съ.

=Пѣ́снь з҃.=
{{text_align=center}}

=І҆рмо́съ:= ~Превозноси́мый ѻ҆тцє́въ:

~Неизче́тнаѧ си́ла гдⷭ҇нѧ велѣ́нїѧ въ ро́вѣ львы̀ ѡ҆бꙋзда̀, вопїю́щꙋ прⷪ҇ро́кꙋ: бж҃е, бл҃гослове́нъ є҆сѝ.

~Трⷪ҇цѣ чтⷭ҇нѣ́й равночи́слени сꙋ́ще, всемꙋ́дрїи ѻ҆́троцы твоѝ пла́мень ᲂу҆гаси́ша, согла́снѡ пою́ще: бж҃е, бл҃гослове́нъ є҆сѝ.

=Сла́ва:= ~Ꙗ҆́кѡ свѣти̑ла сїѧ́юще, добродѣ́тельными цвѣ̑ты зе́млю ѡ҆небеси́сте, а҆враа́мстїи ѻ҆́трасли, прⷪ҇ро́цы, пою́ще: бж҃е, бл҃гослове́нъ є҆сѝ.

=Бг҃оро́диченъ:= ~Зако́ны є҆стества̀ превозшла̀ є҆сѝ, влⷣчце, ро́ждши гдⷭ҇а зако́номъ ѡ҆блада́юща, є҆мꙋ́же всѝ пое́мъ: бж҃е, бл҃гослове́нъ є҆сѝ.

=Пѣ́снь и҃.=
{{text_align=center}}

=І҆рмо́съ:= ~Тебѣ̀ вседѣ́телю:

~Внꙋ́трь сла́дости ра́йскїѧ сꙋ́ще, бг҃опрїѧ́тнїи прⷪ҇ро́цы, ли́къ соста́вльше, всѣ̑мъ вѣ́рою ва́съ восхвалѧ́ющымъ, и҆зба́витисѧ ѿ бѣ́дъ хрⷭ҇та̀ ᲂу҆моли́те.

~Пѣ́нїе бг҃огла̑снымъ всѣ̑мъ прⷪ҇ро́кѡмъ принесе́мъ, ли́къ и҆спле́тше, вси вѣ́рнїи, си́хъ словесы̀ ᲂу҆тверди́вшесѧ: да мл҃твами и҆́хъ ѡ҆правди́мсѧ.

=Сла́ва:= ~Сосꙋ́ди мы́сленнїи бл҃гоꙋха́нїѧ дх҃а ꙗ҆́вѣ бы́сте, всѝ прⷪ҇ро́цы, всѧ̑ ꙗ҆зы́ки къ ра́зꙋмꙋ наставлѧ́юще и҆ превозносѧ́ще хрⷭ҇та̀ во вѣ́ки.

=Бг҃оро́диченъ:= ~Ѿ ѻ҆ц҃а̀ безнача́льнꙋю зарю̀, дв҃о, родила̀ є҆сѝ пло́ти прїѧ́тїемъ: тѣ́мже,ра́дꙋйсѧ, непреста́ннѡ тебѣ̀ зове́мъ, и҆ превозно́симъ, чтⷭ҇аѧ, во вѣ́ки.

=Пѣ́снь ѳ҃.=
{{text_align=center}}

=І҆рмо́съ:= ~И҆са́їе, ликꙋ́й:

~Є҆диномꙋ́дреннѡ прїиди́те, ны́нѣ восхва́лимъ прⷪ҇ро́ки всѧ̑ бж҃їѧ всечⷭ҇тны̑ѧ, чꙋде́съ соверши́тєли преесте́ственныхъ, ꙗ҆́кѡ проповѣ́давшыѧ хрⷭ҇та̀, вѣ́твь чтⷭ҇нꙋ́ю, и҆збра́нїе і҆а́кѡвле.

~Ра́дости всемі́рныѧ провозвѣ̑стницы, проповѣ̑дницы ꙗ҆́вѣ, и҆ ра́зꙋма сокрѡ́вища, свѣ́тлїи, бж҃е́ственнїи, бы́сте премꙋ́дрости всеи́стинныѧ ᲂу҆ста̀ чи̑стаѧ, ѧ҆зы́цы дх҃а ст҃а́гѡ всечⷭ҇тні́и.

=Сла́ва:= ~Ꙗ҆́кѡ прⷪ҇ро́цы премꙋ́дрїи, всѣ́хъ созда́телѧ и҆ бг҃а ꙗ҆́кѡ си́льна зрѧ́ще и҆ ѿ негѡ̀ свѣ́томъ ѡ҆свѣща́еми, ва́шꙋ па́мѧть бл҃гоче́стнѡ вѣ́рою чтꙋ́щыѧ ѿ бѣ́дъ сп҃са́йте.

=Бг҃оро́диченъ:= ~Сп҃се́нїѧ хода́таица человѣ́кѡмъ была̀ є҆сѝ, чтⷭ҇аѧ, ро́ждши пло́тски содѣ́телѧ и҆ гдⷭ҇а, тебє̀ ра́ди всѣ̑мъ велича́ющымъ тѧ̀, дв҃о, ѡ҆чище́нїе подаю́щаго.

=Та́же стїхи̑ры прⷪ҇ро́кѡмъ, гла́съ а҃.=
{{text_align=center}}

=Подо́бенъ:= ~Прехва́льнїи мч҃нцы:
{{text_align=center}}

~Прⷪ҇ро́цы пресла́внїи, вы̀ царѧ̀ ѡ҆бличи́сте, лю́демъ же де́рзѡстнымъ сопроти́вистесѧ, въ трⷪ҇цѣ є҆ди́наго бг҃а проповѣ́дающе и҆ те́плѣ ѿгонѧ́ще ѿ землѝ ле́сть многобо́жнꙋю: и҆ ны́нѣ моли́тесѧ, дарова́ти дꙋша́мъ на́шымъ ми́ръ и҆ ве́лїю млⷭ҇ть.

~Прⷪ҇ро́цы пресла́внїи, вы̀ бл҃гоче́стнѡ блꙋжда́юще въ пꙋсты́нѧхъ и҆ гора́хъ, и҆ ѡ҆ѕлоблѧ́еми въ гла́дѣ и҆ жа́ждѣ, ꙗ҆́кѡ бж҃їи ᲂу҆гѡ́дницы, со хрⷭ҇то́мъ на нб҃сѣ́хъ водворѧ́етесѧ: и҆ ны́нѣ моли́тесѧ, дарова́ти дꙋша́мъ на́шымъ ми́ръ и҆ ве́лїю млⷭ҇ть.

~Прⷪ҇ро́цы прехва́льнїи, вы̀ терпѣли́внѡ претре́ни, ка́менїемъ же побива́еми, и҆ ᲂу҆мерщвлѧ́еми ме́чнымъ ᲂу҆сѣче́нїемъ, бл҃гоче́стїѧ ра́ди свѣ́тли страда́ньми бы́сте: и҆ ны́нѣ моли́тесѧ, дарова́ти дꙋша́мъ на́шымъ ми́ръ и҆ ве́лїю млⷭ҇ть.

=Сла́ва, и҆ ны́нѣ, бг҃оро́диченъ:= ~Вои́стиннꙋ па́че ᲂу҆ма̀ ди̑вна, бг҃оневѣ́сто, вели̑чїѧ ржⷭ҇тва̀ твоегѡ̀, ꙗ҆̀же проповѣ́даша прⷪ҇ро́цы всѝ, всепресла́вное зача́тїе, всепѣ́таѧ, и҆ ржⷭ҇тво̀ недомы́сленное и҆ несказа́нное, и҆́мже мі́ръ сп҃се́сѧ.

![Image60](Pictures/10000000000000F30000006E74F8CBAD073E6077.png)

![Image61](Pictures/10000000000000F30000006BD91167D4A1B95345.png)

КОНЕ́ЦЪ ПЕ́РВОЙ СЕДМИ́ЦЫ
{{text_align=center}}

![Image62](Pictures/10000000000000F30000006BD803B21567005147.png)

![Image63](Pictures/100000000000036E0000008EF7D0009002ABB6DA.png)

=Въ понедѣ́льникъ в҃-ѧ седми́цы на ᲂу҆́трени.=
{{text_align=center}}

=по а҃-мъ стїхосло́вїи сѣда́льны ᲂу҆мили́тєльнїи ѻ҆смогла́сника, и҆ бг҃оро́диченъ.=
{{text_align=center}}

=По в҃-мъ же стїхосло́вїи сѣда́ленъ, гла́съ д҃:=
{{text_align=center}}

=Подо́бенъ: Оу҆=диви́сѧ і҆ѡ́сифъ:
{{text_align=center}}

~Престꙋпле́нїѧ плодо́мъ ᲂу҆мерщвле́на дꙋше́ю, ꙗ҆́кѡ ще́дръ ѡ҆животворѝ мѧ, хрⷭ҇тѐ, посто́мъ и҆́стиннымъ и҆ покаѧ́нїемъ, молю́сѧ: и҆ да́ждь мѝ при́снѡ ходи́ти въ пꙋте́хъ пра́выхъ и҆ до́брыхъ,чтⷭ҇ны́хъ твои́хъ за́повѣдей, ꙗ҆́кѡ да бж҃е́ственныѧ сла́вы твоеѧ̀ ᲂу҆лꙋчи́въ, со всѣ́ми лю́бѧщими тѧ̀ славосло́влю твою̀ ѡ҆ всѣ́хъ, і҆и҃се, бл҃гость.

=Сла́ва, то́йже. И҆ ны́нѣ, бг҃оро́диченъ, подо́бенъ:=
{{text_align=center}}

~Треволне́ньми страсте́й безсо́вѣстный а҆́зъ ѡ҆бꙋрева́емь, чтⷭ҇аѧ, призыва́ю тѧ̀ те́плѣ: не пре́зри мѧ̀ ѡ҆каѧ́ннаго погиба́юща, бе́зднꙋ млⷭ҇ти ро́ждшаѧ: ра́звѣ бо тебє̀ наде́жды не стѧжа́хъ. да не ᲂу҆̀бо врагѡ́мъ пора́дованїе и҆ смѣ́хъ ꙗ҆влю́сѧ ᲂу҆пова́ѧ на тѧ̀: и҆́бо мо́жеши, є҆ли̑ка и҆ хо́щеши, ꙗ҆́кѡ мт҃и сꙋ́щи всѣ́хъ бг҃а.

=По г҃-мъ стїхосло́вїи сѣда́ленъ, гла́съ ѕ҃.=
{{text_align=center}}

=Подо́бенъ:= ~Гдⷭ҇и, поми́лꙋй на́съ:
{{text_align=center}}

~Гдⷭ҇и, напра́ви ны̀, поста̀ вторꙋ́ю седми́цꙋ начина́ющыѧ, ѡ҆сщ҃е́нїе на́мъ ѡ҆сїѧ́й и҆ просвѣще́нїе повелѣ́нїй твои́хъ: и҆ сподо́би на́съ приноси́ти тебѣ̀ бл҃гопрїѧ́тнꙋ мл҃твꙋ, колѣ̑на приклонѧ́ющихъ. ты́ бо є҆сѝ ѻ҆ц҃ъ на́шъ, и҆ мы̀ сы́нове твоѝ, и҆ тѧ̀ со стра́хомъ пое́мъ, и҆ и҆́мѧ твоѐ призыва́емъ.

=Сла́ва, то́йже.=
{{text_align=center}}

=И҆ ны́нѣ, бг҃оро́диченъ:= ~Гаврїи́лово провѣща́нїе къ дв҃ѣ нача́ло сп҃се́нїѧ бы́сть. слы́ша бо ра́дꙋйсѧ, и҆ не ᲂу҆бѣжѐ привѣ́тствїѧ, не ᲂу҆сꙋмнѣ́сѧ ꙗ҆́кѡже са́рра въ сѣ́ни, но си́це глаго́лаше: сѐ раба̀ гдⷭ҇нѧ, бꙋ́ди мнѣ̀ по глаго́лꙋ твоемꙋ̀.

=Канѡ́нъ мине́и, и҆ трипѣ́снецъ господи́на і҆ѡ́сифа. Гла́съ д҃.=
{{text_align=center}}

=И҆ стїхосло́вѧтсѧ пѣ̑сни.=
{{text_align=center}}

=Пѣ́снь а҃.=
{{text_align=center}}

=І҆рмо́съ:= ~Трїста́ты крѣ́пкїѧ:

~Є҆ди́не бл҃гі́й, и҆сто́чниче млⷭ҇ти, а҆́гнче бж҃їй, взе́млѧй ꙗ҆́кѡ бг҃ъ мі́ра согрѣшє́нїѧ, сп҃сѝ мѧ̀ грѣхѡ́въ треволне́нїемъ погрꙋжа́ема, ко приста́нищꙋ покаѧ́нїѧ наставлѧ́ѧ мѧ̀.

~По́стъ чи́стый є҆́сть ᲂу҆дале́нїе грѣха̀, ѿчꙋжде́нїе страсте́й, любы̀ къ бг҃ꙋ, въ мл҃твѣ прилѣжа́нїе, сле́зы со ᲂу҆миле́нїемъ, и҆ ѡ҆ ᲂу҆бо́гихъ попече́нїе, ꙗ҆́коже хрⷭ҇то́съ въ писа́нїихъ заповѣ́да.

=Оу҆=ѧ́звлена мѧ̀ въ дꙋшѝ грѣхо́внымъ ѡ҆рꙋ́жїемъ, и҆ ᲂу҆ра́нена сꙋ́ща мно́гими ѕлы́ми, врачꙋ̀ дꙋ́шъ на́шихъ, и҆сцѣлѝ ꙗ҆́кѡ бл҃годѣ́тель, приложи́въ мнѣ̀ лѣка̑рства мꙋ́дрыхъ за́повѣдей твои́хъ, чл҃вѣколю́бче.

=Бг҃оро́диченъ:= ~Нескве́рнаѧ ски́нїе, прест҃а́ѧ дв҃о, ѡ҆скверне́ннаго мѧ̀ лю́тыхъ страсте́й наведе́ньми, и҆сто́чникомъ млⷭ҇ти твоеѧ̀ ѡ҆чи́сти: и҆ да́ждь мѝ ᲂу҆миле́нїѧ тꙋ́чы, влⷣчце, грѣха̀ глꙋбинꙋ̀ и҆стреблѧ́ющи.

=И҆́ный, господи́на ѳео́дѡра, гла́съ ѕ҃.=
{{text_align=center}}

=І҆рмо́съ:= ~Помо́щникъ и҆ покрови́тель:

~Ꙗ҆́кѡ попра́здничнꙋю ра́дость, и҆ вторꙋ́ю седми́цꙋ свѣтотво́рныхъ постѡ́въ прїи́мше, бра́тїе,любо́вїю воспои́мъ хрⷭ҇та̀, бж҃е́ственнѡ веселѧ́щесѧ.

=Оу҆=миле́нїѧ вре́мѧ по́стное ны́нѣ ѡ҆брѣ́тше, воспла́чимъ ѕѣ́льнѡ и҆ воздохне́мъ: простре́мъ рꙋ́цѣ ко є҆ди́номꙋ и҆зба́вителю, да сп҃се́тъ дꙋ́шы на́шѧ.

=Трⷪ҇ченъ:= ~Трїѷпоста́снаѧ є҆ди́нице, нача́льнѣйшаѧ гпⷭ҇жѐ всѣ́хъ, совершеннонача́льное,пренача́лїе, сама̀ на́съ сп҃сѝ, ѻ҆́ч҃е и҆ сн҃е и҆ дш҃е прест҃ы́й.

=Бг҃оро́диченъ:= ~Кто̀ родѝ сн҃а, несѣ́ѧнна ѻ҆́ч҃имъ зако́номъ; сего̀ ᲂу҆̀бо рожда́етъ ѻ҆ц҃ъ без̾ ма́тере. пресла́вное чꙋ́до! ты́ бо родила̀ є҆сѝ, чтⷭ҇аѧ, бг҃а вкꙋ́пѣ и҆ чл҃вѣ́ка.

=Сла́ва тебѣ̀, бж҃е на́шъ, сла́ва тебѣ̀.=

~Ка́кѡ понесꙋ̀ гнѣ́въ тво́й, хрⷭ҇тѐ мо́й, є҆гда̀ на сꙋ́дъ прїи́деши; ко́е же ѡ҆брѣ́тъ сло́во да́мъ та́мѡ, не содѣ́ѧвъ, ни сотвори́въ твоеѧ̀̀ во́ли, хрⷭ҇тѐ; тѣ́мже пре́жде конца̀ ѡ҆сла́би мѝ.

=І҆рмо́съ:= ~Помо́щникъ и҆ покрови́тель бы́сть мнѣ̀ во сп҃се́нїе, се́й мо́й бг҃ъ, и҆ просла́влю є҆го̀: бг҃ъ ѻ҆тца̀ моегѡ̀ и҆ вознесꙋ̀ є҆го̀: сла́внѡ бо просла́висѧ.

=Пѣ́снь и҃.=
{{text_align=center}}

=І҆рмо́съ:= ~И҆зба́вителю всѣ́хъ:

~Мимоходѧ̀ житїѧ̀ непостоѧ́нство, въ разбо́йничєскїѧ по́мыслы впадо́хъ, и҆ ᲂу҆ѧ́звленъ возсмердѣ́хсѧ: врачꙋ̀ недꙋ́гꙋющихъ, да́ждь мѝ рꙋ́кꙋ, ст҃ы́хъ твои́хъ всѣ́хъ мольба́ми.

~Лю́тагѡ грѣха̀ бꙋ́рѧ смꙋща́етъ моѐ помышле́нїе. ꙗ҆́коже петра̀ сп҃сѝ мѧ̀, і҆и҃се, пою́ща: всѧ̑ дѣла̀, бл҃гослови́те, по́йте гдⷭ҇а.

~Воздержа́нїемъ стра̑сти ᲂу҆мертви́мъ, поще́нїемъ дꙋ́хъ ѡ҆крили́мъ къ нб҃сѝ, и҆ воззове́мъ во ᲂу҆миле́нїи се́рдца: согрѣши́хомъ тѝ, бж҃е, ꙗ҆́кѡ ще́дрый простѝ.

=Бг҃оро́диченъ:= ~Во чре́во твоѐ всели́всѧ вы́шнїй, нб҃съ ши́ршꙋю показа̀ тѧ̀, дв҃о, и҆ предста́тельство неѡбори́мое вопїю́щихъ: всѧ̑ дѣла̀, бл҃гослови́те, по́йте гдⷭ҇а.

=И҆́ный.=
{{text_align=center}}

=І҆рмо́съ:= ~Є҆гѡ́же вѡ́инства:

~Страсте́й мꙋчи́тельствомъ не порабоще́нꙋ дꙋ́шꙋ мою̀ покажѝ, гдⷭ҇и, да свобо́днѡ творѧ̀ во́лю твою̀ ра́дꙋюсѧ, и҆ сла́влю держа́вꙋ твою̀ во вѣ́ки.

~И҆са́ѵово невоздержа́нїе возненави́ждь, дꙋшѐ моѧ̀, и҆ і҆а́кѡвлимъ ревнꙋ́й дѡ́брымъ дѣлѡ́мъ,запнѝ велїа́ра воздержа́нїемъ, ѡ҆богати́сѧ бж҃е́ственными, и҆ воспо́й во вѣ́ки.

=Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.=

=Трⷪ҇ченъ:= ~Є҆ди́наго бг҃а по сꙋществꙋ̀ чтꙋ̀, трѝ ѵ҆поста̑си пою̀ ѡ҆предѣли́тельнѣ, и҆́ныѧ, но не и҆́накѡвыѧ: поне́же бж҃ество̀ є҆ди́но въ трїе́хъ ли́цахъ: ѻ҆ц҃ъ, и҆ сн҃ъ, и҆ бж҃е́ственный дх҃ъ.

=Бг҃оро́диченъ:= ~И҆з̾ свѣтлѣ́йшагѡ чре́ва твоегѡ̀, чтⷭ҇аѧ проше́дъ, ꙗ҆́кѡ жени́хъ и҆з̾ черто́га,хрⷭ҇то́съ возсїѧ̀ свѣ́тъ ве́лїй сꙋ́щымъ во тьмѣ̀: и҆́бо пра́вды сл҃нце возблиста́въ ѡ҆свѣтѝ мі́ръ.

=Сла́ва тебѣ̀, бж҃е на́шъ, сла́ва тебѣ̀.=

~Во́дꙋ пїѧ́й никто́же ѡ҆безꙋ́мисѧ: вїна̀ же вкꙋси́въ, нѡ́е ꙗ҆ви́сѧ на́гъ: лѡ́тъ же ѿсю́дꙋ сѣ́мена ѕлѡ́бнаѧ ражда́етъ. и҆збѣ́гай, ѽ дꙋшѐ моѧ̀, си́мъ подража́нїѧ, хрⷭ҇та̀ пою́щи.

=Хва́лимъ, бл҃гослови́мъ, покланѧ́емсѧ гдⷭ҇еви:=

=І҆рмо́съ:= ~Є҆го́же вѡ́инства нбⷭ҇наѧ сла́вѧтъ, и҆ трепе́щꙋтъ херꙋві́ми и҆ серафі́ми, всѧ́ко дыха́нїе и҆ тва́рь, по́йте, бл҃гослови́те и҆ превозноси́те во всѧ̑ вѣ́ки.

=Пѣ́снь ѳ҃.=
{{text_align=center}}

=І҆рмо́съ:= ~Є҆́ѵа ᲂу҆́бѡ недꙋ́гомъ:

~Пости́мсѧ ѿ страсте́й гнѣ́ва, наслади́мсѧ любвѐ нело́жныѧ, напита́имъ ᲂу҆бѡ́гїѧ хлѣ́бомъ,пита́еми бж҃е́ственною бл҃года́тїю, и҆ слеза́ми ᲂу҆гаси́мъ сле́зы бꙋ́дꙋщагѡ ѡ҆сꙋжде́нїѧ.

~Ѡ҆каѧ́ннаѧ дꙋшѐ, воздохнѝ, сѣ́тꙋй, покаѧ́нїѧ ѡ҆́бразы покажѝ: ны́нѣ при две́рехъ де́нь, сꙋдѧ́й гро́знѡ сѣди́тъ, комꙋ́ждо воздаѧ̀ достѡ́йнаѧ содѣ́ѧнныхъ, ꙗ҆́коже пи́сано є҆́сть.

~Не стѧжа́хъ дѣѧ́нїй бл҃ги́хъ, ѡ҆скверни́хъ ри́зꙋ, ю҆́же прїѧ́хъ, бж҃е́ственнагѡ кр҃ще́нїѧ ѡ҆дѣѧ́нїе: во тьмѣ̀ невѣ́дѣнїѧ хождꙋ̀: свѣ́томъ лица̀ твоегѡ̀, гдⷭ҇и, ѿча́ѧна мѧ̀ ны́нѣ и҆спра́ви.

=Бг҃оро́диченъ:= ~Мр҃і́е, гпⷭ҇жѐ всѧ́ческихъ, всѧ̑кимъ мѧ̀ грѣхѡ́мъ порабоще́на ты̀ свободѝ, дв҃о: ты́ бо свободи́телѧ дꙋ́шъ на́шихъ па́че сло́ва родила̀ є҆сѝ, сꙋ́щꙋю бл҃гость.

=И҆́ный.=
{{text_align=center}}

=І҆рмо́съ:= ~Безсѣ́меннагѡ зача́тїѧ:

~Ны́нѣ ѕлопостра́ждимъ ꙗ҆́кѡ во́ини хрⷭ҇тѡ́вы: є҆ли́кѡ бо є҆ли́кѡ вре́мѧ мимохо́дитъ, вѣнцы̀ плетꙋ́тсѧ подвиза́ющымсѧ, ꙗ҆̀же возда́стъ хрⷭ҇то́съ, є҆гда̀ прїи́детъ со сла́вою на зе́млю сꙋди́ти все́й землѝ.

~Ве́сь ᲂу҆ѧзви́хсѧ, ве́сь ѡ҆стрꙋпи́хсѧ. и҆сцѣлѝ, хрⷭ҇тѐ мо́й, моѧ̑ гнѡ́йныѧ ꙗ҆́звы и҆ страстна̑ѧ ѿ грѣха̀ ᲂу҆грызє́нїѧ, да ᲂу҆слы́шꙋ, ꙗ҆́кѡ прокаже́нный, гла́съ тво́й ст҃ы́й: хощꙋ̀, ѡ҆чи́стисѧ.

=Трⷪ҇ченъ:= ~Є҆ди́нагѡ є҆динороди́телю, є҆диноро́днагѡ сн҃а ѻ҆́ч҃е: и҆ є҆ди́не свѣ́те, є҆ди́нагѡ свѣ́та сїѧ́нїе: и҆ є҆ди́ный є҆ди́нственнѣ є҆ди́нагѡ бг҃а ст҃ы́й дш҃е, гдⷭ҇а гдⷭ҇ь вои́стиннꙋ сы́й: ѽ трⷪ҇це є҆ди́нице ст҃а́ѧ! сп҃сѝ мѧ̀ бг҃осло́вѧща тѧ̀.

=Бг҃оро́диченъ:= ~Чꙋ́до рождества̀ твоегѡ̀ ᲂу҆дивлѧ́етъ мѧ̀, всенепоро́чнаѧ: ка́кѡ зачина́еши безсѣ́меннѡ неѡб̾е́млемаго! рцы̀, ка́кѡ дѣ́вствꙋеши, ро́ждши ꙗ҆́кѡ мт҃и; па́че є҆стества̀ бы́вшее вѣ́рою прїе́мъ, рожде́нномꙋ поклони́сѧ: є҆ли̑ка бо хо́щетъ, и҆ мо́жетъ.

=Сла́ва тебѣ̀, бж҃е на́шъ, сла́ва тебѣ̀.=

~По́стъ мѡѷсе́а содѣ́ла бг҃ови́дца, и҆лїю̀ дре́вле пла́меннаго  возни́цꙋ, па́ѵла же, дꙋшѐ моѧ̀,стра́шнаго небоше́ственника. тѣ́мже да пости́мсѧ ѿ ѕлы́хъ, и҆ на высотꙋ̀ безстра́стїѧ и҆ мы̀ восхи́тимсѧ.

=І҆рмо́съ:= ~Безсѣ́меннагѡ зача́тїѧ ржⷭ҇тво̀ несказа́нно є҆́сть, мт҃ре безмꙋ́жныѧ нетлѣ́ненъ пло́дъ: бж҃їе бо рожде́нїе ѡ҆бновлѧ́етъ є҆стества̀. тѣ́мже тѧ̀ всѝ ро́ди, ꙗ҆́кѡ бг҃оневѣ́стнꙋю мт҃рь, правосла́внѡ велича́емъ.

=Свѣти́ленъ гла́са.=
{{text_align=center}}

=На стїхо́внѣ стїхи́ра самогла́сна, гла́съ є҃:=
{{text_align=center}}

~Ди́вное ѡ҆рꙋ́жїе мл҃тва и҆ по́стъ: се́й мѡѷсе́а законописа́телѧ показа̀, и҆ и҆лїю̀ въ же́ртвахъ ревни́телѧ. въ то́мъ пребыва́юще вѣ́рнїи, сп҃сꙋ возопїи́мъ: тебѣ̀ є҆ди́номꙋ согрѣши́хомъ, поми́лꙋй на́съ. =\[Два́жды\].=

=Мч҃нченъ:= ~Бл҃гослове́но во́инство цр҃ѧ̀ нбⷭ҇нагѡ: а҆́ще бо и҆ земноро́дни бы́ша стрⷭ҇тоте́рпцы, но а҆́гг҃льскагѡ са́на потща́шасѧ дости́гнꙋти, ѡ҆ тѣлесѣ́хъ небре́гше, и҆ страда́ньми свои́ми безпло́тныхъ че́сти сподо́бишасѧ. мл҃твами и҆́хъ, гдⷭ҇и, сп҃сѝ дꙋ́шы на́шѧ.

=Сла́ва, и҆ ны́нѣ, бг҃оро́диченъ:=
{{text_align=center}}

~Тебѣ̀ мо́лимсѧ, ꙗ҆́кѡ бж҃їи мт҃ри: бл҃гослове́ннаѧ, молѝ сп҃сти́сѧ дꙋ́шамъ на́шымъ.

=На ѕ҃-мъ часѣ̀, тропа́рь прⷪ҇ро́чества, гла́съ є҃:=
{{text_align=center}}

~Созда́вый наединѣ̀ сердца̀ на̑ша, помѧнѝ, ꙗ҆́кѡ пе́рсть є҆смы̀: не ѡ҆сꙋдѝ на́съ въ преиспо́днихъ землѝ, безгрѣ́шне.

=Прокі́менъ, ѱало́мъ к҃а, гла́съ ѕ҃:=
{{text_align=center}}

~Боѧ́щїисѧ гдⷭ҇а, восхвали́те є҆го̀. =Сті́хъ:= ~Бж҃е, бж҃е мо́й, вонми́ ми, вскꙋ́ю ѡ҆ста́вилъ мѧ̀ є҆сѝ.

=Прⷪ҇ро́чества и҆са́ина чте́нїе. \[Гл. д҃, ст. в҃-ѕ҃: гл. є҃, ст. а҃-з҃\].=
{{text_align=center}}

=^Т=а́кѡ глаго́летъ гдⷭ҇ь: въ де́нь ѻ҆́ный возсїѧ́етъ бг҃ъ въ совѣ́тѣ со сла́вою на землѝ, є҆́же вознестѝ и҆ просла́вити ѡ҆ста́нокъ і҆и҃лѧ. И҆ бꙋ́детъ ѡ҆ста́нокъ въ сїѡ́нѣ и҆ ѡ҆ста́нокъ во і҆ерⷭ҇ли́мѣ: свѧ́ти нарекꙋ́тсѧ всѝ напи́саннїи въ жи́знь во і҆ерⷭ҇ли́мѣ. Ꙗ҆́кѡ ѿмы́етъ гдⷭ҇ь скве́рнꙋ сынѡ́въ и҆ дще́рей сїѡ́нскихъ, и҆ кро́вь і҆ерⷭ҇ли́мскꙋ ѡ҆чи́ститъ ѿ среды̀ и҆́хъ дꙋ́хомъ сꙋда̀, и҆ дꙋ́хомъ зно́ѧ. И҆ прїи́детъ гдⷭ҇ь, и҆ бꙋ́детъ всѐ мѣ́сто горы̀ сїѡ́ни, и҆ всѧ̑ ꙗ҆̀же ѡ҆́крестъ є҆ѧ̀ ѡ҆сѣни́тъ ѡ҆́блакъ во днѝ, и҆ ꙗ҆́кѡ ды́ма и҆ свѣ́та ѻ҆́гненна, горѧ́ща въ нощѝ, все́ю сла́вою покры́етсѧ: и҆ бꙋ́детъ въ сѣ́нь ѿ зно́ѧ, и҆ въ покро́въ и҆ въ сокрове́нїе ѿ же́стости и҆ дождѧ̀. Воспою̀ ны́нѣ возлю́бленномꙋ пѣ́снь, возлю́бленнагѡ моегѡ̀ вїногра́дꙋ моемꙋ̀. Вїногра́дъ бы́сть возлю́бленномꙋ въ ро́зѣ, на мѣ́стѣ тꙋ́чнѣ: и҆ ѡ҆гражде́нїемъ ѡ҆гради́хъ, и҆ ѡ҆копа́хъ, и҆ насади́хъ ло́зꙋ и҆збра́ннꙋ, и҆ созда́хъ сто́лпъ посредѣ̀ є҆гѡ̀, и҆ предточи́лїе и҆скопа́хъ въ не́мъ: и҆ жда́хъ, да сотвори́тъ гро́здїе, и҆ сотворѝ те́рнїе. И҆ ны́нѣ, живꙋ́щїи во і҆ерⷭ҇ли́мѣ и҆ человѣ́че і҆ꙋ́динъ, сꙋди́те междꙋ̀ мно́ю и҆ вїногра́домъ мои́мъ. Что̀ сотворю̀ є҆щѐ вїногра́дꙋ моемꙋ̀, и҆ не сотвори́хъ є҆мꙋ̀; зане́же жда́хъ, да сотвори́тъ гро́здїе, сотвори́ же те́рнїе. Ны́нѣ ᲂу҆́бо возвѣщꙋ̀ ва́мъ, что̀ а҆́зъ сотворю̀ вїногра́дꙋ моемꙋ̀: ѿимꙋ̀ ѡ҆гражде́нїе є҆гѡ̀, и҆ бꙋ́детъ въ разграбле́нїе: и҆ разорю̀ стѣ́нꙋ є҆гѡ̀, и҆ бꙋ́детъ въ попра́нїе. И҆ ѡ҆ста́влю вїногра́дъ мо́й, и҆ ктомꙋ̀ не ѡ҆брѣ́жетсѧ, нижѐ покопа́етсѧ, и҆ взы́детъ на не́мъ, ꙗ҆́коже на лѧди́нѣ, те́рнїе: и҆ ѡ҆блакѡ́мъ заповѣ́мъ, є҆́же не ѡ҆дожди́ти на него̀ дождѧ̀. Вїногра́дъ бо гдⷭ҇а саваѡ́ѳа до́мъ і҆и҃левъ є҆́сть, и҆ человѣ́къ і҆ꙋ́динъ но́вый са́дъ возлю́бленный.

=Прокі́менъ, ѱало́мъ к҃в, гла́съ ѕ҃:= ~Же́злъ тво́й и҆ па́лица твоѧ̀ та̑ мѧ̀ ᲂу҆тѣ́шиста. =Сті́хъ:= ~Гдⷭ҇ь пасе́тъ мѧ̀, и҆ ничто́же мѧ̀ лиши́тъ.

![Image64](Pictures/1000000000000153000000A885A33E231B07D70C.png)

![Image70](Pictures/100000000000036C0000009152B1197C794E9EF7.png)

=Въ сре́дꙋ вторы́ѧ седми́цы на ᲂу҆́трени,=
{{text_align=center}}

=трⷪ҇чны. По а҃-мъ стїхосло́вїи сѣда́льны крⷭ҇тны ѻ҆смогла́сника.=
{{text_align=center}}

=По в҃-мъ же стїхосло́вїи сѣда́льны настоѧ́щыѧ, гла́съ а҃.=
{{text_align=center}}

=Подо́бенъ:= ~Гробъ тво́й:
{{text_align=center}}

~Хрⷭ҇тѐ, на крⷭ҇тѣ̀ просте́ртъ, ᲂу҆мерщвле́нъ бы́лъ є҆сѝ, ᲂу҆мертви́въ врага̀ и҆ ѕлонача́льника ѕмі́ѧ, ѡ҆живи́въ же ᲂу҆ме́ршыѧ ѿ ᲂу҆грызе́нїѧ ѻ҆́нагѡ. тѣ́мже молю́сѧ: ᲂу҆мерщвле́ннꙋю дꙋ́шꙋ мою̀ сп҃се, ѡ҆живѝ, въ мл҃твѣ и҆ постѣ̀ къ тебѣ̀ взира́ющꙋю. =\[Два́жды.\]=

=Крⷭ҇тобг҃оро́диченъ. Подо́бенъ:=
{{text_align=center}}

~Є҆гда̀ ви́дѣ а҆́гница тебѐ а҆́гнца на крⷭ҇тѣ̀ ви́сѧща, хрⷭ҇тѐ, посредѣ̀ ѕлодѣ́євъ, вопїѧ́ше слезѧ́щи и҆ го́рцѣ рыда́ющи: ча́до любе́знѣйшее, что̀ сїѐ зри́мое чꙋ́до; мт҃и пречⷭ҇таѧ, жи́знь всемі́рнаѧ сїѐ позна́етсѧ, ѿвѣща́лъ є҆сѝ.

=По г҃-мъ стїхосло́вїи сѣда́ленъ, гла́съ г҃.=
{{text_align=center}}

=Подо́бенъ:= ~Красотѣ̀ дѣ́вства:
{{text_align=center}}

~Пѣ́сней трꙋбо́ю вострꙋ́бимъ, де́нь наро́читый проходѧ́ще, воздержа́нїѧ вре́мѧ, и҆ воззове́мъ вопїю́ще: сїѐ жи́знь на́шꙋ въ мі́рѣ прорастѝ, ᲂу҆вѧди́въ сме́рть ѿ невоздержа́нїѧ. си́лою крⷭ҇та̀ твоегѡ̀, хрⷭ҇тѐ сло́ве, въ се́мъ рабы̑ твоѧ̑ сохранѧ́й. =\[Два́жды.\]=

=Крⷭ҇тобг҃оро́диченъ:= ~Поноси́тельнꙋю сме́рть распѧ́тїемъ во́лею претерпѣ́лъ є҆сѝ, ще́дре, ю҆́же ро́ждшаѧ тѧ̀, хрⷭ҇тѐ, зрѧ́щи, ᲂу҆ѧзвлѧ́шесѧ ᲂу҆тро́бою, бїю́щи бо сѧ ма́терски рыда́ше. тоѧ́ мл҃твами, ра́ди бл҃госе́рдїѧ млⷭ҇ти твоеѧ̀, ᲂу҆ще́дри и҆ сп҃сѝ мі́ръ, взе́млѧй сегѡ̀ грѣ́хъ.

=Канѡ́нъ мине́и, и҆ настоѧ́щыѧ трипѣ́снцы по чи́нꙋ и҆́хъ. Стїхосло́витсѧ же и҆ тре́тїѧ пѣ́снь. Трипѣ́снецъ господи́на і҆ѡ́сифа. Гла́съ а҃.=
{{text_align=center}}

=Пѣ́снь г҃.=
{{text_align=center}}

=І҆рмо́съ:= ~Да ᲂу҆тверди́тсѧ се́рдце моѐ:

~На крⷭ҇тѣ̀ дла̑ни распросте́рлъ є҆сѝ, грѣ́хъ рꙋкѝ а҆да́мовы просте́ртыѧ дре́вле ко дре́вꙋ разꙋ́мѣ́нїѧ, ѿе́млѧ, милосе́рдїѧ ра́ди щедро́тъ, сло́ве бж҃їй пребл҃гі́й.

=Оу҆=твердѝ моѐ помышле́нїе, коле́блемое за́вистїю ѕмі́ѧ: страсте́й наведє́нїѧ твое́ю стра́стїю ѿженѝ, пострада́вый, и҆ безстра́стїе вѣ̑рнымъ дарова́вый.

~По́ста бл҃года́ть возсїѧ̀, невоздержа́нїѧ тьмꙋ̀ ѿгонѧ́ющи. сѐ бл҃гопрїѧ́тное вре́мѧ и҆ де́нь сп҃си́тельный: покаѧ́нїѧ пока́жемъ плоды̀, и҆ жи́ви бꙋ́демъ.

=Бг҃оро́диченъ:= ~Па́дающихъ и҆справле́нїе, сласте́й стремни́ною па́дша мѧ̀, и҆ грѣхи̑ лю́тыми впа́дша въ прѡ́пасти, воздви́гни чтⷭ҇аѧ, и҆ къ жи́зни наста́ви.

=И҆́ный, господи́на ѳео́дѡра, гла́съ г҃.=
{{text_align=center}}

=І҆рмо́съ: Оу҆=твердѝ, гдⷭ҇и, сердца̀ на̑ша:

=Оу҆=твердѝ, гдⷭ҇и, сердца̀ на̑ша твои́мъ крⷭ҇то́мъ, не ᲂу҆клонѧ́тисѧ ѿ тебє̀ въ словеса̀ лꙋка̑ваѧ и҆ въ дѣѧ̑нїѧ сквє́рнаѧ.

~Стра́сть твою̀, влⷣко, чꙋ́вствꙋюще, нб҃о и҆ землѧ̀ и҆змѣнѧ́хꙋсѧ ꙗ҆́вѣ, цр҃ѧ̀ всѣ́хъ тѧ̀ показꙋ́юще вои́стиннꙋ.

=Трⷪ҇ченъ:= ~Равночⷭ҇тнаѧ, безнача́льнаѧ, всест҃а́ѧ трⷪ҇це, животворѧ́щаѧ и҆ свѣтонача́льнаѧ є҆ди́нице, ѻ҆́ч҃е, и҆ сн҃е, и҆ дш҃е, сп҃сѝ мѧ̀.

=Бг҃оро́диченъ:= ~Бг҃омт҃и безмꙋ́жнаѧ, ражда́еши є҆ди́на бг҃а, не и҆стли́вши дѣ́вства чистотꙋ̀, но пребы́вши чтⷭ҇а̀, ꙗ҆́коже была̀ є҆сѝ пре́жде ржⷭ҇тва̀.

=Сла́ва тебѣ̀, бж҃е на́шъ, сла́ва тебѣ̀.=

~Багрѧ́нѣй ри́зѣ твое́й, гво́здїю и҆ крⷭ҇тꙋ̀, гꙋ́бѣ же и҆ копїю̀, і҆и҃се, покланѧ́юсѧ, и҆ воспѣва́ю ѡ҆живи̑вшаѧ всѐ.

=І҆рмо́съ: Оу҆=твердѝ, гдⷭ҇и, сердца̀ на̑ша, и҆ просвѣтѝ ко твоемꙋ̀ пѣсносло́вїю, во є҆́же сла́вити тѧ̀, сп҃се, во вѣ́ки всѧ̑.

=Пѣ́снь и҃.=
{{text_align=center}}

=І҆рмо́съ:= ~Пѣсносло́вцы:

~Со беззако́нными вмѣни́тисѧ по мно́жествꙋ млⷭ҇ти и҆зво́ливый, моѧ̑ грѣхѝ загла́ди, ꙗ҆́кѡ да вѣ́рою тѧ̀ сла́влю во всѧ̑ вѣ́ки.

~Грѣхѡ́въ мои́хъ рꙋкописа́нїе твои́мъ копїе́мъ раздерѝ, и҆ се́рдца моегѡ̀ болѣ̑зни ᲂу҆врачꙋ́й, гдⷭ҇и, ᲂу҆ѧ́звленнагѡ стрѣло́ю ѕло́бы лꙋка́выхъ де́монѡвъ.

~Ѡ҆мраче́нное грѣха̀ ᲂу҆ѧзвле́нїемъ се́рдце моѐ ѡ҆мы́й твое́ю и҆стека́ющею и҆з̾ ре́бръ кро́вїю,хрⷭ҇тѐ мо́й, да тѧ̀ сла́влю во всѧ̑ вѣ́ки.

=Бг҃оро́диченъ:= ~Невоздѣ́ланнѡ возрасти́вшаѧ нбⷭ҇ный кла́съ, пита́ющїй бж҃е́ственною си́лою всѧ́чєскаѧ, дв҃о, насы́ти а҆́лчꙋщꙋю смире́ннꙋю дꙋ́шꙋ мою̀.

=И҆́ный.=
{{text_align=center}}

=І҆рмо́съ:= ~Въ пла́мень ко ѻ҆трокѡ́мъ:

~Ра́дꙋйсѧ, крⷭ҇те, и҆́мже позна́сѧ во є҆ди́но мгнове́нїе разбо́йникъ бг҃осло́вецъ, взыва́ѧй: помѧнѝ мѧ̀, гдⷭ҇и, во црⷭ҇твїи твое́мъ. є҆гѡ́же ча́сти ѻ҆́бщники на́съ покажѝ.

~Ты̀ прободе́нъ, хрⷭ҇тѐ, пла́менное ѡ҆рꙋ́жїе ѿвраща́еши и҆ человѣ́кѡмъ ѿверза́еши па́ки ра́й: во́ньже и҆ входѧ́ще, твоѧ̀ безсме́ртныѧ жи́зни при́снѡ наслажда́емсѧ.

=Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.=

=Трⷪ҇ченъ:= ~Со ѻ҆ц҃е́мъ сн҃ꙋ поклонѧ́емсѧ, и҆ дх҃ꙋ ст҃о́мꙋ, во є҆ди́номъ сꙋществѣ̀, немо́лчнѡ зовꙋ́ще бре́нными ᲂу҆сты̀: сла́ва въ вы́шнихъ бг҃ꙋ въ трⷪ҇цѣ.

=Бг҃оро́диченъ:= ~Ѻ҆троча̀ ражда́еши дѣ́вствꙋющи, є҆ди́на бг҃обл҃года́тнаѧ: та́инство вели́ко,стра́шно чꙋ́до! бг҃а бо родила̀ є҆сѝ воплоще́нна, сп҃са мі́рꙋ.

=Сла́ва тебѣ̀, бж҃е на́шъ, сла́ва тебѣ̀.=

~Крⷭ҇те хрⷭ҇то́въ, ᲂу҆пова́нїе концє́въ, ти́хѡ преплы́ти на́мъ твои́мъ ᲂу҆правле́нїемъ пꙋчи́нꙋ до́брагѡ поста̀ сподо́би, сп҃са́ѧ ѿ треволне́нїѧ прегрѣше́нїй.

=Хва́лимъ, бл҃гослови́мъ, покланѧ́емсѧ гдⷭ҇еви:=

=І҆рмо́съ:= ~Въ пла́мень ко ѻ҆трокѡ́мъ є҆врє́йскимъ снизше́дшаго, бж҃е́ственною си́лою, и҆ ꙗ҆́вльшагосѧ гдⷭ҇а, сщ҃е́нницы, бл҃гослови́те и҆ превозноси́те во всѧ̑ вѣ́ки.

=Пѣ́снь ѳ҃.=
{{text_align=center}}

=І҆рмо́съ:= ~Живопрїе́мный и҆сто́чникъ:

~Пости́всѧ є҆лїссе́й воскресѝ ᲂу҆ме́рша ѻ҆́трочища, ꙗ҆́коже є҆́сть пи́сано: и҆ мы̀, вѣ́рнїи, постѧ́щесѧ, плотска̑ѧ мꙋдрова̑нїѧ ᲂу҆мертви́ти потщи́мсѧ, да жи́знь та́мошнюю полꙋчи́мъ.

=Оу҆=вы̀ мнѣ̀, дꙋшѐ, стра́шно сꙋди́лище и҆ сꙋдїино̀ стра́шное и҆зрече́нїе! потщи́сѧ, пока́йсѧ,хрⷭ҇тꙋ̀ примири́сѧ, тебє̀ ра́ди на крⷭ҇тѣ̀ повѣ́шенномꙋ и҆ и҆зба́вльшемꙋ вѣ̑рныѧ ѿ ѡ҆сꙋжде́нїѧ.

~Покаѧ́нїѧ двє́ри мѝ ѿве́рзи, страсте́й мои́хъ вхо́ды затворѝ, разбо́йникꙋ вхо́дъ ра́йскїй бл҃говхо́денъ показа́вый, хрⷭ҇тѐ, твои́мъ распѧ́тїемъ, да сла́влю твою̀ бл҃гость.

=Бг҃оро́диченъ:= ~Ꙗ҆́кѡ во глꙋбинꙋ̀ ѕло́бы ѿве́рженъ є҆́смь, и҆ помышле́ньми сопроти́вными ѡ҆бꙋрева́юсѧ, де́монѡмъ повинꙋ́ѧсѧ, сластьмѝ порабоща́емь: помозѝ ми,̀ чтⷭ҇аѧ дв҃о мт҃и, на сп҃се́нїѧ пꙋть наставлѧ́ющи мѧ̀.

=И҆́ный.=
{{text_align=center}}

=І҆рмо́съ:= ~На сїна́йстѣй горѣ̀:

~Преда́лсѧ є҆сѝ во́лею, и҆ приве́лъ є҆сѝ себѐ ᲂу҆бі́йцамъ: сꙋди́лищꙋ предста́лъ є҆сѝ, бїе́мь ѿ рꙋ́къ, ꙗ҆̀же созда́лъ є҆сѝ: ра́спѧтъ бы́лъ є҆сѝ, и҆ порꙋ́ганъ, прободе́нъ, гдⷭ҇и: пострада́лъ є҆сѝ пло́тїю, всѧ̑ претерпѣ́въ ми́лостивнѡ, да сп҃се́ши ны̀.

~А҆́гг҃льстїи собо́ри вострепета́ша, ви́дѧще тѧ̀ на крⷭ҇тѣ̀: свѣти̑ла свѣ́тъ скры́ша, и҆ трѧса́шесѧ землѧ̀: колеба́хꙋсѧ всѧ̑ ᲂу҆ничиже́нїемъ твои́мъ, гдⷭ҇и. бж҃е́ственными твои́ми стрⷭ҇тьмѝ содѣ́лалъ є҆сѝ на́мъ, бж҃е, сп҃се́нїе.

=Трⷪ҇ченъ:= ~Сꙋщество́мъ є҆ди́ница є҆́сть несѣко́ма пребж҃е́ственнаѧ трⷪ҇це, соединѧ́ема є҆стество́мъ, дѣли́тсѧ ли̑цы сво́йственнѡ: несѣко́ма бо сѣче́тсѧ, є҆ди́но сꙋ́щи трои́тсѧ. сїѧ̑ ѻ҆ц҃ъ є҆́сть, сн҃ъ, и҆ дх҃ъ живы́й, соблюда́ющаѧ всѐ.

=Бг҃оро́диченъ:= ~Ѡ҆ дв҃ѣ ѻ҆троча̀ ро́ждшей кто̀ слы́ша, и҆ ѡ҆ мт҃ри без̾ мꙋ́жа; мр҃і́е, соверша́еши чꙋ́до: но скажи́ ми, ка́кѡ; не и҆спытꙋ́й глꙋби́нъ бг҃орожде́нїѧ моегѡ̀: сїѐ всеи́стинно, но па́че человѣ́ческагѡ ᲂу҆ма̀ постиже́нїе.

=Сла́ва тебѣ̀, бж҃е на́шъ, сла́ва тебѣ̀.=

~Твое́ю ꙗ҆́звою всѝ и҆сцѣли́хомсѧ ѿ страсте́й грѣхо́вныхъ: на крⷭ҇тѣ̀ бо вознесе́нъ бы́въ, ᲂу҆ѧзви́лъ є҆сѝ ѕлонача́льника врага̀. но неѡсꙋждє́ны сподо́би ны̀ и҆ воскрⷭ҇нїѧ дости́гнꙋти, соверши́вшыѧ вре́мѧ поста̀.

=І҆рмо́съ:= ~На сїна́йстѣй горѣ̀ ви́дѣ тѧ̀ въ кꙋпинѣ̀ мѡѷсе́й, неѡпа́льнѡ ѻ҆́гнь бж҃ества̀ заче́ншꙋю во чре́вѣ: данїи́лъ же тѧ̀ ви́дѣ го́рꙋ несѣко́мꙋю: же́злъ произра́стшїй ѿ ко́рене дв҃дова, и҆са́їа провозгласѝ.

=Свѣти́ленъ гла́са.=
{{text_align=center}}

=На стїхо́внѣ самогла́сенъ, гла́съ з҃:=
{{text_align=center}}

~Крⷭ҇то́мъ твои́мъ, гдⷭ҇и, разрꙋши́вый сме́рть, наведе́ннꙋю на мі́ръ ра́ди снѣ́ди ѿ дре́ва, ю҆́же запрети́лъ є҆сѝ въ раѝ: са́мъ посто́мъ настоѧ́щимъ и҆зба́ви на́съ ѿ всѧ́кїѧ сла́сти дꙋшетлѣ́нныѧ, и҆ сподо́би дѣ́лати бра́шно пребыва́ющее въ жи́знь вѣ́чнꙋю: да полꙋчи́мъ вѣнцє́въ нетлѣ̑ннꙋю сла́дость, ю҆́же ᲂу҆гото́валъ є҆сѝ и҆́стиннымъ по́стникѡмъ, мо́лимсѧ. =\[Два́жды.\]=

=Мч҃нченъ:= ~Свѣти̑ла вселе́нныѧ ꙗ҆ви́шасѧ всехва́льнїи стрⷭ҇тоте́рпцы, хрⷭ҇тꙋ̀ вопїю́ще: гдⷭ҇и, сла́ва тебѣ̀.

=Сла́ва, и҆ ны́нѣ, крⷭ҇тобг҃оро́диченъ.=
{{text_align=center}}

=Подо́бенъ: Оу҆=жѐ не возбранѧ́еми:
{{text_align=center}}

~На дре́вѣ пригвожде́на тѧ̀ во́лею є҆гда̀ ви́дѣ всенепоро́чнаѧ, рыда́ющи воспѣва́ше держа́вꙋ твою̀.

=На ѕ҃-мъ часѣ̀, тропа́рь прⷪ҇ро́чества, гла́съ ѕ҃:=
{{text_align=center}}

~Вы́шнїй бж҃е, на нб҃сѣ́хъ живы́й, созда́вый всѧ́кое дыха́нїе, сп҃си́ ны: на тѧ́ бо ᲂу҆пова́хомъ, сп҃се на́шъ.

=Прокі́менъ, ѱало́мъ к҃ѳ, гла́съ є҃:= ~Къ тебѣ̀, гдⷭ҇и, воззовꙋ̀, и҆ къ бг҃ꙋ моемꙋ̀ помолю́сѧ.
=Сті́хъ:= ~Вознесꙋ̀ тѧ̀, гдⷭ҇и, ꙗ҆́кѡ под̾ѧ́лъ мѧ̀ є҆сѝ.

=Прⷪ҇ро́чества и҆са́їина чте́нїе. \[Глава̀ є҃, ст. ѕ҃і-к҃є.\]=
{{text_align=center}}

=^В=ознесе́тсѧ гдⷭ҇ь саваѡ́ѳъ въ сꙋдѣ̀, и҆ бг҃ъ ст҃ы́й просла́витсѧ въ пра́вдѣ: и҆ ᲂу҆пасꙋ́тсѧ расхище́ннїи ꙗ҆́кѡ ю҆нцы̀, и҆ пꙋсты̑ни плѣне́нныхъ а҆́гнцы поѧдѧ́тъ. Го́ре привлача́ющымъ грѣхѝ ꙗ҆́кѡ ᲂу҆́жемъ до́лгимъ, и҆ ꙗ҆́кѡ и҆́га ю҆́нична реме́немъ беззакѡ́нїѧ своѧ̑, глаго́лющымъ: ско́рѡ да прибли́жатсѧ, ꙗ҆̀же сотвори́тъ, да ви́димъ, и҆ да прїи́детъ совѣ́тъ ст҃а́гѡ і҆и҃лева, да разꙋмѣ́емъ. Го́ре глаго́лющымъ лꙋка́вое до́брое, и҆ до́брое лꙋка́вое, полага́ющымъ тьмꙋ̀ свѣ́тъ, и҆ свѣ́тъ тьмꙋ̀, полага́ющымъ го́рькое сла́дкое, и҆ сла́дкое го́рькое. Го́ре, и҆̀же мꙋ́дри въ себѣ̀ сами́хъ и҆ пред̾ собо́ю разꙋ́мни. Го́ре крѣ̑пкимъ ва́шымъ, вїно̀ пїю́щымъ, и҆ вельмо́жамъ растворѧ́ющымъ сїке́ръ, ѡ҆правда́ющымъ нечести́ва дарѡ́въ ра́ди, и҆, є҆́же є҆́сть пра́ведное пра́веднагѡ, взе́млющымъ ѿ негѡ̀. Сегѡ̀ ра́ди ꙗ҆́коже сгори́тъ тро́сть ѿ ᲂу҆́глїѧ ѻ҆́гненнагѡ и҆ сожже́тсѧ ѿ пла́мене разгорѣ́вшагѡсѧ, ко́рень и҆́хъ ꙗ҆́кѡ пе́рсть бꙋ́детъ, и҆ цвѣ́тъ и҆́хъ ꙗ҆́кѡ пра́хъ взы́детъ: не восхотѣ́ша бо зако́на гдⷭ҇а саваѡ́ѳа, но сло́во ст҃а́гѡ і҆и҃лева раздражи́ша. И҆ воз̾ѧри́сѧ гнѣ́вомъ гдⷭ҇ь саваѡ́ѳъ на лю́ди своѧ̑, и҆ наложѝ рꙋ́кꙋ свою̀ на ни́хъ, и҆ поразѝ и҆́хъ: и҆ раздражи́шасѧ го́ры, и҆ бы́ша трꙋ́пи и҆́хъ ꙗ҆́кѡ гно́й посредѣ̀ пꙋтѝ. И҆ во всѣ́хъ си́хъ не ѿврати́сѧ ꙗ҆́рость є҆гѡ̀, но є҆щѐ рꙋка̀ є҆гѡ̀ высока̀.

=Прокі́менъ, ѱало́мъ л҃, гла́съ ѕ҃:= ~На тѧ̀, гдⷭ҇и, ᲂу҆пова́хъ, да не постыжꙋ́сѧ во вѣ́къ.
=Сті́хъ:= ~Пра́вдою твое́ю и҆зба́ви мѧ̀ и҆ и҆зми́ мѧ.

![Image71](Pictures/10000000000000A80000003B8879D608F57EB457.png)



![Image72](Pictures/100000000000037B0000004E3B2DD945A7EAB693.png)

=Въ сре́дꙋ в҃-ѧ седми́цы ве́чера,=
{{text_align=center}}

=на Гдⷭ҇и воззва́хъ, поста́вимъ стїхѡ́въ і҃: и҆ пое́мъ настоѧ́щїй самогла́сенъ два́жды, и҆ мч҃нченъ и҆ подо́бны г҃.=
{{text_align=center}}

=Самогла́сенъ, гла́съ а҃:=
{{text_align=center}}

~Дх҃о́вный, бра́тїе, взе́мше по́стъ, ѧ҆зы́комъ не глаго́лите льсти̑внаѧ, нижѐ полага́йте претыка́нїѧ бра́тꙋ въ собла́знъ: но покаѧ́нїемъ просвѣти́вше дꙋшѝ свѣти́льникъ, со слеза́ми возопїи́мъ хрⷭ҇тꙋ̀: ѡ҆ста́ви на́мъ грѣхопадє́нїѧ на̑ша, ꙗ҆́кѡ чл҃вѣколю́бецъ.

=Мч҃нченъ:= ~Всехва́льнїи мч҃нцы, ва́съ не землѧ̀ сокры́ла є҆́сть, но нб҃о прїѧ́тъ. ѿверзо́шасѧ ва́мъ ра̑йскаѧ врата̀: и҆ внꙋ́трь вше́дше, дре́ва жи́зни наслажда́етесѧ. хрⷭ҇тꙋ̀ моли́тесѧ, дарова́тисѧ дꙋша́мъ на́шымъ ми́рꙋ и҆ ве́лїей млⷭ҇ти.

=И҆́ны стїхи̑ры, господи́на і҆ѡ́сифа, гла́съ г҃.=
{{text_align=center}}

=Подо́бенъ:= ~Ве́лїѧ крⷭ҇та̀ твоегѡ̀:
{{text_align=center}}

~Бж҃е́ственныхъ а҆пⷭ҇лъ моле́ньми, гдⷭ҇и, вре́мѧ поста̀ до́брѣ на́мъ соверши́ти во ᲂу҆миле́нїи по́мысла сподо́би, ꙗ҆́кѡ бл҃гъ, бл҃госе́рде, да сп҃са́еми тѧ̀ прославлѧ́емъ всѝ.

~Вели́ко и҆ стра́шно твоѐ, гдⷭ҇и, прише́ствїе, въ не́мже возсѣ́дъ сꙋ́дъ пра́ведный сотвори́ши! да не ᲂу҆́бо ѡ҆сꙋ́диши мѧ̀ ѡ҆сꙋжде́ннаго: но ꙗ҆́кѡ бг҃ъ пощади́ мѧ, а҆пⷭ҇лъ твои́хъ бл҃гопрїѧ́тными мл҃твами.

=И҆́на стїхи́ра, господи́на ѳео́дѡра, гла́съ ѕ҃.=
{{text_align=center}}

=Подо́бенъ:= ~Всю̀ ѿложи́вше:
{{text_align=center}}

~Хрⷭ҇тѡ́вы а҆пⷭ҇ли, земнорѡ́днымъ свѣти̑ла, сокрѡ́вища мїробога̑тнаѧ всемꙋ́драгѡ вѣ́дѣнїѧ бг҃а на́шегѡ! ва́съ воспѣваю́щыѧ ѿ и҆скꙋше́нїй и҆зба́вите ст҃ы́ми ва́шими мл҃твами, и҆ ны́нѣ во вре́мѧ поста̀ на́мъ подади́те ю҆́ношески проводи́ти въ ми́рѣ жи́знь на́шꙋ: да бл҃гоꙋго́днѡ дости́гше стрⷭ҇ти хрⷭ҇то́вы, со дерзнове́нїемъ прино́симъ пѣ̑нїѧ бг҃ꙋ на́шемꙋ.

=И҆ въ мине́и д҃. Сла́ва и҆ ны́нѣ, бг҃оро́диченъ.=
{{text_align=center}}

=Прокі́менъ, ѱало́мъ л҃а, гла́съ ѕ҃:= ~Весели́тесѧ ѡ҆ гдⷭ҇ѣ и҆ ра́дꙋйтесѧ, првⷣнїи. =Сті́хъ:= ~Бл҃же́ни, и҆́хже ѡ҆ста́вишасѧ беззакѡ́нїѧ.

=Бытїѧ̀ чте́нїе. \[Глава̀ д҃, ст. ѕ҃і-к҃ѕ.\]=
{{text_align=center}}

=^И҆=зы́де ка́їнъ ѿ лица̀ бж҃їѧ, и҆ всели́сѧ въ зе́млю наі́дъ, прѧ́мѡ є҆де́мꙋ. И҆ позна̀ ка́їнъ женꙋ̀ свою̀: и҆ заче́нши родѝ є҆нѡ́ха. И҆ бѣ̀ зи́ждѧй гра́дъ, и҆ и҆менова̀ гра́дъ во и҆́мѧ сы́на своегѡ̀, є҆нѡ́хъ. Роди́сѧ же є҆нѡ́хꙋ гаїда́дъ: и҆ гаїда́дъ родѝ малелеи́ла: и҆ малелеи́лъ родѝ маѳꙋса́ла: маѳꙋса́лъ же родѝ ламе́ха. И҆ взѧ̀ себѣ̀ ламе́хъ двѣ̀ жєны̀: и҆́мѧ є҆ди́ной а҆да̀, и҆ и҆́мѧ вторѣ́й селла̀. И҆ родѝ а҆да̀ і҆ѡви́ла: се́й бѧ́ше ѻ҆те́цъ живꙋ́щихъ въ селе́нїихъ скотопита́телей. И҆ и҆́мѧ бра́тꙋ є҆гѡ̀, і҆ꙋва́лъ: се́й бѧ́ше показа́вый пѣвни́цꙋ и҆ гꙋ́сли. Селла́ же и҆ та́ѧ родѝ ѳо́вела: се́й бѧ́ше млатобі́ецъ, кова́чь мѣ́ди и҆ желѣ́за: сестра́ же ѳо́велова, ноема̀. Рече́ же ламе́хъ свои̑мъ жена́мъ: а҆да̀ и҆ селла̀, ᲂу҆слы́шите гла́съ мо́й, жєны̀ ламе́хѡвы,внꙋши́те моѧ̑ словеса̀: ꙗ҆́кѡ мꙋ́жа ᲂу҆би́хъ въ ꙗ҆́звꙋ мнѣ̀ и҆ ю҆́ношꙋ въ стрꙋ́пъ мнѣ̀: ꙗ҆́кѡ седми́цею ѿмсти́сѧ ѿ ка́їна, ѿ ламе́ха же се́дмьдесѧть седми́цею. Позна́ же а҆да́мъ є҆́ѵꙋ женꙋ̀ свою̀: и҆ заче́нши родѝ сы́на, и҆ и҆менова̀ и҆́мѧ є҆мꙋ̀ си́ѳъ, глаго́лющи: воскреси́ бо мѝ бг҃ъ сѣ́мѧ дрꙋго́е, вмѣ́стѡ а҆́велѧ, є҆го́же ᲂу҆бѝ ка́їнъ. И҆ си́ѳꙋ бы́сть сы́нъ: и҆менова́ же и҆́мѧ є҆мꙋ̀ є҆нѡ́съ: се́й ᲂу҆пова̀ призыва́ти и҆́мѧ гдⷭ҇а бг҃а.

=Прокі́менъ, ѱало́мъ л҃в, гла́съ а҃:= ~Бꙋ́ди, гдⷭ҇и, млⷭ҇ть твоѧ̀ на на́съ, ꙗ҆́коже ᲂу҆пова́хомъ на
тѧ̀. =Сті́хъ:= ~Ра́дꙋйтесѧ, првⷣнїи, ѡ҆ гдⷭ҇ѣ:

=При́тчей чте́нїе. \[Глава̀ є҃, ст. є҃і-к҃г: глава̀ ѕ҃, ст. а҃-г҃\].=
{{text_align=center}}

=^С=ы́не, пі́й во́ды ѿ свои́хъ сосꙋ́дѡвъ и҆ ѿ твои́хъ кладенцє́въ и҆сто́чника: да преизлива́ютсѧ тебѣ̀ во́ды ѿ твоегѡ̀ и҆сто́чника, во твоѧ̑ же пꙋти̑ да происхо́дѧтъ твоѧ̑ во́ды. Да бꙋ́дꙋтъ тебѣ̀ є҆ди́номꙋ и҆мѣ̑нїѧ, и҆ да никто́же чꙋ́ждь причасти́тсѧ тебѣ̀. И҆сто́чникъ твоеѧ̀ воды̀ да бꙋ́детъ тебѣ̀ тво́й, и҆ весели́сѧ съ жено́ю, ꙗ҆́же ѿ ю҆́ности твоеѧ̀. Є҆ле́нь любвѐ и҆ жребѧ̀ твои́хъ бл҃года́тей да бесѣ́дꙋетъ тебѣ̀, твоѧ́ же да пред̾и́детъ тебѣ̀, и҆ да бꙋ́детъ съ тобо́ю во всѧ́ко вре́мѧ: въ дрꙋ́жбѣ бо сеѧ̀ спребыва́ѧй ᲂу҆мно́женъ бꙋ́деши. Не мно́гъ бꙋ́ди къ чꙋжде́й, нижѐ ѡ҆б̾ѧ́тъ бꙋ́ди ѡ҆б̾ѧ̑тїи не твоеѧ̀: пред̾ ѻ҆чи́ма бо сꙋ́ть бж҃їима пꙋтїѐ мꙋ́жа, всѧ̑ же течє́нїѧ є҆гѡ̀ назира́етъ. Законопрестꙋплє́нїѧ мꙋ́жа ᲂу҆ловлѧ́ютъ: плени́цами же свои́хъ грѣхѡ́въ кі́йждо затѧза́етсѧ. Се́й скончава́етсѧ съ ненака́занными: ѿ мно́жества же своегѡ̀ житїѧ̀ и҆зве́ржетсѧ, и҆ погиба́етъ за безꙋ́мїе. Сы́не, а҆́ще порꙋчи́шисѧ за твоего̀ дрꙋ́га, преда́си твою̀ рꙋ́кꙋ врагꙋ̀. Сѣ́ть бо крѣпка̀ мꙋ́жꙋ своѝ ᲂу҆стнѣ̀, и҆ плѣнѧ́етсѧ ᲂу҆стна́ми свои́хъ ᲂу҆́стъ. Творѝ, сы́не, ꙗ҆̀же а҆́зъ заповѣ́дꙋю тѝ, и҆ сп҃са́йсѧ.

=И҆ а҆́бїе преждеѡсщ҃е́ннаѧ лїтꙋргі́а.=
{{text_align=center}}

![Image73](Pictures/10000000000002840000003A930C049A4F967E7A.png)

![Image74](Pictures/100000000000036C000000605DA56AD4D3406C04.png)

=Въ четверто́къ в҃-ѧ седми́цы на ᲂу҆́трени,=
{{text_align=center}}

=трⷪ҇чны гла́са. По а҃-мъ стїхосло́вїи сѣда́льны а҆пⷭ҇льскїѧ ѻ҆смогла́сника, съ бг҃оро́дичнымъ.=
{{text_align=center}}

=По в҃-мъ же стїхосло́вїи глаго́лемъ настоѧ́щыѧ сѣда́льны, гла́съ г҃.=
{{text_align=center}}

=Подо́бенъ:= ~Красотѣ̀ дв҃ства.
{{text_align=center}}

~Хрⷭ҇то́съ лоза̀ принесѐ ва́съ гро́зды кра̑сныѧ, сла́дость сп҃си́тельнꙋю и҆сточа́ющыѧ землѝ, а҆пⷭ҇ли бг҃оно́снїи: тѣ́мже мѧ̀ и҆зба́вите ѿ сласте́й пїѧ́нства, молю́сѧ, стрꙋи̑ ᲂу҆миле́нїѧ дꙋшѝ мое́й да́рꙋюще въ бж҃е́ственнѣмъ днѝ поще́нїѧ, ꙗ҆́кѡ да спасе́нъ бы́въ, жи́знь полꙋчꙋ̀.

=Сла́ва, то́йже.= =И҆ ны́нѣ, бг҃оро́диченъ:=
{{text_align=center}}

~Милосе́рдїѧ твоегѡ̀ бога́тство безмѣ́рное и҆ могꙋ́тства твоегѡ̀ держа́вꙋ непребори́мꙋю прїи́мъ во ᲂу҆́мъ, притеко́хъ ко кро́вꙋ твоемꙋ̀, ско́рбїю содержи́мь, и҆ лю́тѣ недоꙋмѣва́ѧ, зовꙋ̀ и҆з̾ глꙋбины̀ моегѡ̀ се́рдца со слеза́ми: дв҃о бцⷣе, помога́й мѝ, є҆ди́на мі́рꙋ предста́тельство.

=По г҃-мъ стїхосло́вїи сѣда́ленъ, гла́съ ѕ҃.=
{{text_align=center}}

=Подо́бенъ:= ~Гдⷭ҇и, предстоѧ́ше:
{{text_align=center}}

~Гдⷭ҇и, бл҃гоꙋвѣ́тливъ бꙋ́ди на́мъ въ сїѐ бж҃е́ственное вре́мѧ, и҆ сле́зы точи́ти тебѣ̀ ѿ се́рдца сподо́би всегда̀, ко ѿмы́тїю скве́рнъ дꙋше́вныхъ и҆ ко произраще́нїю ст҃ы́хъ за́повѣдей,ꙗ҆́кѡ да си́це постѧ́щесѧ, досто́йнѡ бл҃гоꙋгоди́мъ тебѣ̀: и҆ всечⷭ҇тнꙋ́ю твою̀ стрⷭ҇ть всѣ̑мъ ви́дѣти бл҃гоизво́ли, мл҃твами твои́хъ мїроспаси́тельныхъ а҆пⷭ҇тѡлъ. сла́ва тебѣ̀.

=Сла́ва, то́йже.= =И҆ ны́нѣ, бг҃оро́диченъ:=
{{text_align=center}}

~Милосе́рдїѧ и҆сто́чникъ, пречтⷭ҇аѧ, чтⷭ҇на́ѧ дв҃о мт҃и бцⷣе, бога́тнѡ на ны̀, чтⷭ҇аѧ, и҆зле́й, и҆ да́рꙋй на́мъ согрѣше́нїй ѡ҆ставле́нїе: ты́ бо є҆сѝ предста́тельство на́ше и҆ бж҃е́ственный покро́въ.

=Канѡ́нъ мине́и, и҆ настоѧ́щїй трипѣ́снецъ господи́на і҆ѡ́сифа, гла́съ г҃.=
{{text_align=center}}

=Пѣ́снь д҃.=
{{text_align=center}}

=І҆рмо́съ:= ~Є҆да̀ въ рѣка́хъ прогнѣ́ваешисѧ:

~Пїѧ́нство сласте́й дꙋшетлѣ́нныхъ ᲂу҆гаси́вше, постѧ́щесѧ питїе́мъ ᲂу҆миле́нїѧ насы́тимсѧ.

~Пости́сѧ, дꙋшѐ, ѿ невоздержа́нїѧ снѣ́ди, наслади́сѧ видѣ́нїемъ до́брыхъ, да вы́шнюю трапе́зꙋ полꙋчи́ши.

=Оу҆́=глїе ѻ҆гнѧ̀ невеще́ственнагѡ сꙋ́ще, попали́те страсте́й мои́хъ вещество̀, бж҃е́ственнїи а҆пⷭ҇ли сп҃сѡвы.

=Бг҃оро́диченъ:= ~Пло́ть хрⷭ҇тꙋ̀ ѿ твоеѧ̀ взаи́мъ да́вшаѧ, ᲂу҆мертвѝ пло́ти моеѧ̀ стра̑сти, бг҃ороди́тельнице чтⷭ҇аѧ дв҃о.

=И҆́ный трипѣ́снецъ, господи́на ѳео́дѡра. Гла́съ ѕ҃.=
{{text_align=center}}

=І҆рмо́съ: Оу҆=слы́ша прⷪ҇ро́къ:

~Двоенадесѧ́тице а҆пⷭ҇лѡвъ, пе́тре, па́ѵле, і҆а́кѡве и҆ і҆ѡа́нне, а҆ндре́е, варѳоломе́е, фїлі́ппе,ѳѡмо̀ и҆ матѳе́е, и҆ і҆а́кѡве съ сі́мѡномъ и҆ і҆ꙋ́дою, мл҃твы сотвори́те хрⷭ҇тꙋ̀ сп҃сти́сѧ на́мъ.

~Мрє́жи ᲂу҆че́нїй вве́ргше въ мо́ре житїѧ̀ стра́ннѡ, къ трїе́мъ сто̀ и҆ пѧтьдесѧ́тъ, та́инственнѡ ꙗ҆зы́ки ꙗ҆́кѡ ры̑бы дре́вле ᲂу҆лови́сте, сїѧ̑ ко гдⷭ҇ꙋ приве́дше, ст҃і́и а҆пⷭ҇ли.

=Трⷪ҇ченъ:= ~Сн҃а и҆ дх҃а ѿ ѻ҆ц҃а̀ сла́влю, ꙗ҆́кѡ ѿ со́лнца свѣ́тъ и҆ лꙋчꙋ̀: ѻ҆́вагѡ ᲂу҆́бѡ рожде́ственнѣ, занѐ и҆ рожде́нїе: ѻ҆́ваго же происхо́днѣ, занѐ и҆ происхожде́нїе: собезнача́льнꙋю бж҃е́ственнꙋю трⷪ҇цꙋ, покланѧ́емꙋю ѿ всѧ́кїѧ тва́ри.

=Бг҃оро́диченъ:= ~Млⷣнца роди́вшаѧ, и҆ чистотꙋ̀ соблю́дшаѧ, дв҃а чтⷭ҇аѧ ты̀ ꙗ҆ви́ласѧ є҆сѝ, бг҃а ро́ждши и҆ чл҃вѣ́ка, є҆ди́наго того̀жде во ѻ҆бою̀ зра̑кꙋ: чꙋ́до твоѐ, дв҃о мт҃и, ᲂу҆жаса́етъ всѧ́кїй слꙋ́хъ и҆ помышле́нїе.

=Сла́ва тебѣ̀, бж҃е на́шъ, сла́ва тебѣ̀.=

~Вы̀, ꙗ҆́коже ва́мъ речѐ хрⷭ҇то́съ, є҆стѐ свѣ́тъ мі́рꙋ сїѧ́нїемъ сло́ва: но моли́тесѧ, а҆пⷭ҇ли,великодꙋ́шнѡ соверши́ти на́мъ по́прище воздержа́нїѧ и҆ поклони́тисѧ тогѡ̀ воскрⷭ҇нїю.

=І҆рмо́съ: Оу҆=слы́ша прⷪ҇ро́къ прише́ствїе твоѐ, гдⷭ҇и, и҆ ᲂу҆боѧ́сѧ, ꙗ҆́кѡ хо́щеши ѿ дв҃ы роди́тисѧ и҆ человѣ́кѡмъ ꙗ҆ви́тисѧ, и҆ глаго́лаше: ᲂу҆слы́шахъ слꙋ́хъ тво́й, и҆ ᲂу҆боѧ́хсѧ. сла́ва си́лѣ твое́й, гдⷭ҇и.

=Пѣ́снь и҃.=
{{text_align=center}}

=І҆рмо́съ:= ~Въ пла́мень ко ѻ҆трокѡ́мъ:

=Оу҆=мертви́всѧ мно́гими грѣхи̑, ме́ртвꙋ ношꙋ̀ дꙋ́шꙋ въ житїѝ. тѣ́мже мѧ̀ ᲂу҆ще́дрите живоно́сными моли́твами ва́шими, бг҃ови́дцы, ᲂу҆ч҃нцы̀ сп҃сѡвы.

~Ѡ҆б̾ѧ́тъ бы́въ грѣха̀ мгло́ю, ко а҆́дꙋ ѿча́ѧнїѧ прибли́жихсѧ вои́стиннꙋ. тѣ́мже мѧ̀ просвѣти́те,сл҃нца сла́вы та́инствєнныѧ лꙋчы̀ сꙋ́ще, бг҃ови́дцы.

~Ѿ страсте́й воздержи́сѧ и҆ спаса́йсѧ, дꙋшѐ ѡ҆каѧ́ннаѧ: ѿложе́нїе бо бра́шенъ по́стъ не прїе́млемый пра́вѡ и҆́щꙋщими, а҆́ще и҆ прегрѣше́нїй и҆справле́нїе не бꙋ́детъ.

=Бг҃оро́диченъ:= ~Кꙋпинꙋ̀ ѻ҆гне́мъ горѧ́щꙋю мѡѷсе́й тѧ̀ предзрѧ́ше, дв҃о бг҃ома́ти. тѣ́мже ᲂу҆гасѝ мои́хъ страсте́й пе́щь, и҆ ѿ ѻ҆гнѧ̀ гее́нны и҆схитѝ и҆ сп҃сѝ.

=И҆́ный.=
{{text_align=center}}

=І҆рмо́съ:= ~Є҆го́же вѡ́инства:

~Ꙗ҆кѡже ѿ і҆а́кѡва двана́десѧте колѣ̑на, та́кѡ ѿ тебє̀, хрⷭ҇тѐ, дрꙋга́ѧ двоенадесѧ́тица а҆пⷭ҇лъ ꙗ҆ви́сѧ въ мі́рѣ, є҆́юже ѿроди́сѧ въ сло́вѣ всѧ́къ вѣ́рный, тебѐ воспѣва́ѧй во вѣ́ки.

~Мы́сленнагѡ фараѡ́на колесни̑цы потопи́вше та́инственнѣ, ꙗ҆́кѡ въ чермнѣ́мъ мо́ри, а҆пⷭ҇ли, къ землѝ бг҃овѣ́дѣнїѧ и҆зведо́сте лю́ди гдⷭ҇ни, пою́щыѧ во вѣ́ки.

=Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.=

~Є҆ди́наго бг҃а по сꙋществꙋ̀ чтꙋ̀, трѝ ѵ҆поста̑си пою̀ ѡ҆предѣли́тельнѣ, и҆́ныѧ, но не и҆́накѡвыѧ: поне́же бж҃ество̀ є҆ди́но въ трїе́хъ ли́цахъ: ѻ҆ц҃ъ, и҆ сн҃ъ, и҆ бж҃е́ственный дх҃ъ.

=Бг҃оро́диченъ:= ~И҆з̾ свѣтлѣ́йшагѡ чре́ва твоегѡ̀, чтⷭ҇аѧ, проше́дъ, ꙗ҆́кѡ жени́хъ и҆з̾ черто́га,хрⷭ҇то́съ возсїѧ̀ свѣ́тъ ве́лїй сꙋ́щымъ во тьмѣ̀: и҆́бо пра́вды со́лнце возблиста́въ ѡ҆свѣтѝ
мі́ръ.

=Сла́ва тебѣ̀, бж҃е на́шъ, сла́ва тебѣ̀.=

~Хрⷭ҇тѡ́вы таи̑нницы и҆ сопрестѡ́льницы, прилѣ́жнѡ ѡ҆ на́съ грѣ́шныхъ всегда̀ молѧ́щїисѧ, и҆ ны́нѣ моли́те по́стъ ве́сь на́мъ чи́стѣ преитѝ.

=Хва́лимъ, бл҃гослови́мъ, покланѧ́емсѧ гдⷭ҇еви:=

=І҆рмо́съ:= ~Є҆го́же вѡ́инства нбⷭ҇наѧ сла́вѧтъ, и҆ трепе́щꙋтъ херꙋві́ми и҆ серафі́ми, всѧ́ко дыха́нїе и҆ тва́рь, по́йте, бл҃гослови́те и҆ превозноси́те во всѧ̑ вѣ́ки.

=Пѣ́снь ѳ҃.=
{{text_align=center}}

=І҆рмо́съ:= ~На сїна́йстѣй горѣ̀:

~Рѣ́ки и҆сто́чника мы́сленнагѡ бы́вше и҆ водо́ю живо́ю ѻ҆би́лꙋюще въ се́рдцѣ чи́стѣ, а҆пⷭ҇ли, моегѡ̀ грѣха̀ стрꙋи̑ и҆зсꙋши́те мл҃твами ва́шими и҆ на сп҃се́нїѧ пꙋти̑ наста́вите.

~Грѣха̀ бꙋ́рѧ ѡ҆бꙋрева́етъ ѡ҆каѧ́ннꙋю мою̀ дꙋ́шꙋ: десни́цꙋ ꙗ҆́кѡ петрꙋ̀ мнѣ̀ прострѝ, ко́рмчїю бл҃гі́й, да не покры́етъ мѧ̀ глꙋбина̀ ѿча́ѧнїѧ, да не бꙋ́дꙋ снѣ́дь ки́тꙋ дꙋшетлѣ́нномꙋ, хрⷭ҇тѐ
многомлⷭ҇тиве.

~А҆пⷭ҇тольскїй ли́къ мо́литъ тѧ̀, і҆и҃се всецр҃ю̀, мо́лѧтъ тѧ̀ а҆́гг҃льстїи чи́ни: по мно́жествꙋ щедро́тъ, лю́демъ твои̑мъ пода́ждь ѿ ѕѡ́лъ и҆збавле́нїе, житїѧ̀ и҆справле́нїе и҆ црⷭ҇твїѧ твоегѡ̀ присвое́нїе.

=Бг҃оро́диченъ:= ~Дѣ́вство и҆ рождество̀ стеко́стасѧ па́че є҆стества̀ на тебѣ̀, ковче́же честна́гѡ ѡ҆сщ҃е́нїѧ, мт҃и дв҃о чтⷭ҇аѧ. тѣ́мже вѣ́рою вопїю́ ти: всего̀ мѧ̀ ѡ҆ст҃ѝ, всего̀ и҆зба́ви ѿ всѧ́кагѡ дѣ́йства страсте́й ѡ҆скорблѧ́ющихъ мѧ̀.

=И҆́ный.=
{{text_align=center}}

=І҆рмо́съ:= ~Безсѣ́меннагѡ зача́тїѧ:

~Въ мі́рѣ ꙗ҆́кѡ безпло́тнїи, и҆ во пло́ти ꙗ҆́кѡ а҆́гг҃ли, сло́во є҆ди́но въ се́рдцѣ носѧ́ще,привлеко́сте ꙗ҆зы́ки во хрⷭ҇то́вꙋ є҆ди́нꙋ вѣ́рꙋ, премꙋ̑дрыѧ и҆ вѣті̑и ꙗ҆́кѡ безꙋ̑мныѧ ѡ҆бличи́вше
ра́зꙋмомъ, всебл҃же́ннїи а҆пⷭ҇ли.

~Пе́тре, вѣ́ры ка́мень и҆ ѡ҆снова́нїе: па́ѵле, проповѣ́дниче и҆ ᲂу҆чи́телю ꙗ҆зы́кѡвъ: сы̑на зеведе́ѡва, съ про́чею ѻ҆смери́цею, хрⷭ҇тꙋ̀ моли́тесѧ прилѣ́жнѡ, бл҃гомо́щнѡ преитѝ на́мъ поще́нїѧ по́прище.

=Трⷪ҇ченъ:= ~Є҆ди́нагѡ є҆динороди́телю, є҆диноро́днагѡ сн҃а ѻ҆́ч҃е: и҆ є҆ди́не свѣ́те, є҆ди́нагѡ свѣ́та сїѧ́нїе: и҆ є҆ди́ный є҆ди́нственнѣ є҆ди́нагѡ бг҃а ст҃ы́й дш҃е, гдⷭ҇а гдⷭ҇ь вои́стиннꙋ сы́й: ѽ трⷪ҇це, є҆ди́нице ст҃а́ѧ! сп҃сѝ мѧ̀ бг҃осло́вѧща тѧ̀.

=Бг҃оро́диченъ:= ~Чꙋ́до рождества̀ твоегѡ̀ ᲂу҆дивлѧ́етъ мѧ̀, всенепоро́чнаѧ: ка́кѡ зачина́еши безсѣ́меннѡ неѡб̾е́млемаго; рцы̀, ка́кѡ дѣ́вствꙋеши, ро́ждши ꙗ҆́кѡ мт҃и; па́че є҆стества̀ бы́вшее вѣ́рою прїе́мъ, рожде́нномꙋ поклони́сѧ: є҆ли̑ка бо хо́щетъ, и҆ мо́жетъ.

=Сла́ва тебѣ̀, бж҃е на́шъ, сла́ва тебѣ̀.=

~Си́лою дх҃а къ царє́мъ и҆ кнѧзє́мъ и҆зше́дше, ника́коже боѧ́щесѧ ни ѻ҆гнѧ̀, ни меча̀, побѣжда́ете всѧ́кое прельще́нїе и҆ сп҃са́ете человѣ́ки, воевѡ́ды гдⷭ҇ни сꙋ́ще, всебл҃же́ннїи а҆пⷭ҇ли.

=І҆рмо́съ:= ~Безсѣ́меннагѡ зача́тїѧ ржⷭ҇тво̀ несказа́нно є҆́сть, мт҃ре безмꙋ́жныѧ нетлѣ́ненъ пло́дъ: бж҃їе бо рожде́нїе ѡ҆бновлѧ́етъ є҆стества̀. тѣ́мже тѧ̀ всѝ ро́ди, ꙗ҆́кѡ бг҃оневѣ́стнꙋю мт҃рь, правосла́внѡ велича́емъ.

=Свѣти́ленъ гла́са.=
{{text_align=center}}

=На стїхо́внѣ самогла́сенъ, два́жды. Гла́съ и҃:=
{{text_align=center}}

~Покаѧ́нїѧ вре́мѧ и҆ жи́зни вѣ́чныѧ хода́тай на́мъ є҆́сть по́щенїѧ по́двигъ, а҆́ще простре́мъ рꙋ́ки во бл҃готворе́нїе: ничто́же бо та́кѡ сп҃са́етъ дꙋ́шꙋ, ꙗ҆́коже подаѧ́нїе нꙋжда́ющымсѧ: млⷭ҇тынѧ, растворе́ннаѧ посто́мъ, ѿ сме́рти и҆збавлѧ́етъ человѣ́ка: сїю̀ цѣлꙋ́имъ, є҆́йже ничто́же ра́вно: дово́льна бо є҆́сть сп҃стѝ дꙋ́шы на́шѧ.

=Мч҃нченъ:= ~Въ брѡнѧ̀ вѣ́ры ѡ҆бо́лкшесѧ до́брѣ и҆ ѡ҆́бразомъ крⷭ҇та̀ воѡрꙋжи́вше себѐ, во́ини бл҃гомо́щнїи показа́стесѧ: мꙋчи́телємъ мꙋ́жески проти́вистесѧ, и҆ дїа́воле прельще́нїе потреби́сте: побѣди́телє бы́вше, вѣнцє́въ сподо́бистесѧ. моли́тесѧ хрⷭ҇тꙋ̀ ѡ҆ на́съ сп҃сти́сѧ дꙋша́мъ на́шымъ.

=Сла́ва, и҆ ны́нѣ, бг҃оро́диченъ, гла́съ то́йже.=
{{text_align=center}}

~А҆́зъ, дв҃о ст҃а́ѧ бцⷣе, къ покро́вꙋ твоемꙋ̀ прибѣга́ю: вѣ́мъ, ꙗ҆́кѡ ѡ҆брѧ́щꙋ сп҃се́нїе: мо́жеши бо, чтⷭ҇аѧ, помощи́ ми.

=На ѕ҃-мъ часѣ̀, тропа́рь прⷪ҇ро́чества, гла́съ а҃:=
{{text_align=center}}

~Па́дшыѧ возста́ви ны̀, ѿвра́щшыѧсѧ ѡ҆братѝ къ тебѣ̀, бж҃е, ꙗ҆́кѡ чл҃вѣколю́бецъ, содержа́й землѝ концы̀.

=Прокі́менъ, ѱало́мъ л҃г, гла́съ ѕ҃:= ~Взыска́хъ гдⷭ҇а, и҆ ᲂу҆слы́ша мѧ̀, и҆ ѿ всѣ́хъ скорбе́й мои́хъ и҆зба́ви мѧ̀. =Сті́хъ:= ~Бл҃гословлю̀ гдⷭ҇а на всѧ́кое вре́мѧ.

=Прⷪ҇ро́чества и҆са́їина чте́нїе. \[Глава̀ ѕ҃, ст. а҃-в҃і.\]=
{{text_align=center}}

=^Б=ы́сть въ лѣ́то, въ не́же ᲂу҆́мре ѻ҆зі́а ца́рь, ви́дѣхъ гдⷭ҇а сѣдѧ́ща на прⷭ҇то́лѣ высо́цѣ и҆ превознесе́нѣ, и҆ и҆спо́лнь до́мъ сла́вы є҆гѡ̀. И҆ серафі́ми стоѧ́хꙋ ѡ҆́крестъ є҆гѡ̀, ше́сть кри́лъ є҆ди́номꙋ и҆ ше́сть кри́лъ дрꙋго́мꙋ: и҆ двѣма̀ ᲂу҆́бѡ покрыва́хꙋ ли́ца своѧ̑, двѣма́ же покрыва́хꙋ но́ги своѧ̑, и҆ двѣма̀ лета́хꙋ. И҆ взыва́хꙋ дрꙋ́гъ ко дрꙋ́гꙋ, и҆ глаго́лахꙋ: ст҃ъ, ст҃ъ, ст҃ъ гдⷭ҇ь саваѡ́ѳъ, и҆спо́лнь всѧ̀ землѧ̀ сла́вы є҆гѡ̀. И҆ взѧ́сѧ наддве́рїе ѿ гла́са, и҆́мже вопїѧ́хꙋ, и҆ до́мъ напо́лнисѧ ды́ма. И҆ реко́хъ: ѽ ѡ҆каѧ́нный а҆́зъ, ꙗ҆́кѡ ᲂу҆мили́хсѧ, ꙗ҆́кѡ человѣ́къ сы́й и҆ нечи̑сты ᲂу҆стнѣ̀ и҆мы́й, посредѣ̀ люде́й нечи̑стыѧ ᲂу҆стнѣ̀ и҆мꙋ́щихъ а҆́зъ живꙋ̀: и҆ цр҃ѧ̀ гдⷭ҇а саваѡ́ѳа ви́дѣхъ ѻ҆чи́ма мои́ма. И҆ по́сланъ бы́сть ко мнѣ̀ є҆ди́нъ ѿ серафі́мѡвъ, и҆ въ рꙋцѣ̀ свое́й и҆мѧ́ше ᲂу҆́гль горѧ́щь, є҆го́же клеща́ми взѧ́тъ ѿ ѻ҆лтарѧ̀, и҆ прикоснꙋ́сѧ ᲂу҆стна́мъ мои̑мъ, и҆ речѐ: сѐ прикоснꙋ́сѧ сїѐ ᲂу҆стна́мъ твои̑мъ, и҆ ѿи́метъ беззакѡ́нїѧ твоѧ̑, и҆ грѣхѝ твоѧ̑ ѡ҆чи́ститъ. И҆ слы́шахъ гла́съ гдⷭ҇а глаго́люща: кого̀ послю̀, и҆ кто̀ по́йдетъ къ лю́демъ си̑мъ; И҆ реко́хъ: сѐ а҆́зъ є҆́смь, послѝ мѧ̀. И҆ речѐ: и҆дѝ и҆ рцы̀ лю́демъ си̑мъ: слꙋ́хомъ ᲂу҆слы́шите, и҆ не ᲂу҆разꙋмѣ́ете: и҆ ви́дѧще ᲂу҆́зрите, и҆ не ᲂу҆ви́дите: ѡ҆дебелѣ́ бо се́рдце люде́й си́хъ, и҆ ᲂу҆ши́ма свои́ма тѧ́жкѡ слы́шаша, и҆ ѻ҆́чи своѝ смѣжи́ша, да не когда̀ ᲂу҆́зрѧтъ ѻ҆чи́ма, и҆ ᲂу҆ши́ма ᲂу҆слы́шатъ, и҆ се́рдцемъ ᲂу҆разꙋмѣ́ютъ, и҆ ѡ҆братѧ́тсѧ, и҆ и҆сцѣлю̀ ѧ҆̀. И҆ реко́хъ: доко́лѣ, гдⷭ҇и; И҆ речѐ: до́ндеже ѡ҆пꙋстѣ́ютъ гра́ди, ѿ є҆́же ненаселє́ннымъ бы́ти, и҆ до́мы, ѿ є҆́же не бы́ти человѣ́кѡмъ, и҆ землѧ̀ ѡ҆ста́нетсѧ пꙋста̀. И҆ посе́мъ продолжи́тъ бг҃ъ человѣ́ки, и҆ ᲂу҆мно́жатсѧ ѡ҆ста́вльшїисѧ на землѝ.

=Прокі́менъ, ѱало́мъ л҃д, гла́съ ѕ҃:= ~Воста́ни, гдⷭ҇и, и҆ вонмѝ сꙋдꙋ̀ моемꙋ̀. =Сті́хъ:= ~Сꙋдѝ, гдⷭ҇и, ѡ҆би́дѧщыѧ мѧ̀.

![Image75](Pictures/10000000000000A80000003B8879D608F57EB457.png)

![Image78](Pictures/100000000000036E000000901142C2FA6B0C49E1.png)

=Въ пѧто́къ в҃-ѧ седми́цы= =на ᲂу҆́трени,=
{{text_align=center}}

=трⷪ҇чны гла́са. По а҃-мъ стїхосло́вїи сѣда́льны крⷭ҇тны ѻ҆смогла́сника, съ бг҃оро́дичнымъ.=
{{text_align=center}}

=По в҃-мъ же стїхосло́вїи глаго́лемъ настоѧ́щыѧ сѣда́льны, гла́съ д҃.=
{{text_align=center}}

=Подо́бенъ:= ~Ско́рѡ предварѝ:
{{text_align=center}}

~Поще́нїемъ возвыша́ющесѧ ѿ до́лꙋ влекꙋ́щихъ страсте́й, вознесе́мъ гдⷭ҇а возне́сшагосѧ на крⷭ҇тъ и҆ мі́ръ возвы́сившаго: пїи́мъ во чꙋ́вствѣ питїѐ ᲂу҆миле́нїѧ: прїи́мемъ во ᲂу҆́мъ де́нь и҆ ча́съ, во́ньже вѣ́чномꙋ сꙋдїѝ предста́немъ. =\[Два́жды.\]=

=Крⷭ҇тобг҃оро́диченъ. Подо́бенъ:=
{{text_align=center}}

~Безневѣ́стнаѧ мт҃и твоѧ̀, є҆гда̀ ви́дѣ тѧ̀ на крⷭ҇тъ возвыша́ема, рыда́ющи и҆ пла́чꙋщи сицева̑ѧ вѣща́ше: сн҃е мо́й, что̀ є҆́сть сїѐ но́вое и҆ стра́нное чꙋ́до; ка́кѡ беззако́нный наро́дъ ко крⷭ҇тꙋ̀ пригвожда́етъ тѧ̀, всѣ́хъ жи́знь, свѣ́та моего̀ сладча́йшаго;

=По г҃-мъ стїхосло́вїи сѣда́ленъ господи́на ѳео́дѡра, гла́съ є҃.=
{{text_align=center}}

=Подо́бенъ:= ~Сїѧ́етъ дне́сь:
{{text_align=center}}

~Сїѧ́етъ бл҃года́ть крⷭ҇та̀ твоегѡ̀, гдⷭ҇и, всю̀ вселе́ннꙋю ѡ҆блиста́ющи, крѣ́пость бѣсо́вскꙋю и҆стреблѧ́етъ, и҆ поста̀ тече́нїе ны́нѣ бл҃гоꙋкраша́етъ: въ не́мже ᲂу҆крѣплѧ́ѧ, поми́лꙋй на́съ.
=\[Два́жды.\]=

=Крⷭ҇тобг҃оро́диченъ, гла́съ то́йже.=
{{text_align=center}}

=Подо́бенъ:= ~Собезнача́льное сло́во:
{{text_align=center}}

~Вознесе́на на дре́вѣ є҆гда̀ ви́дѣ ро́ждшаѧ тѧ̀ без̾ болѣ́зней мт҃и, рыда́ше съ пла́чемъ и҆ взыва́ше: ᲂу҆вы̀ мнѣ̀, сладча́йшїй сн҃е! ᲂу҆ѧзвлѧ́юсѧ ны́нѣ дꙋше́ю, на крⷭ҇тѣ̀ зрѧ́щи тѧ̀ посредѣ̀ двою̀ ѕлодѣ̑ю, а҆́ки ѕлодѣ́ѧ пригвожда́ема.

=Канѡ́нъ мине́и, и҆ настоѧ́щыѧ трипѣ́снцы по чи́нꙋ и҆́хъ. Стїхосло́витсѧ же и пѧ́таѧ пѣ́снь.=
{{text_align=center}}

=Трипѣ́снецъ господи́на і҆ѡ́сифа, гла́съ д҃.=
{{text_align=center}}

=Пѣ́снь є҃.=
{{text_align=center}}

=І҆рмо́съ:= ~Нечести́вїи не ᲂу҆́зрѧтъ сла́вы твоеѧ̀, хрⷭ҇тѐ:

~Во́лею, влⷣко, возне́слсѧ є҆сѝ на крⷭ҇тъ, и҆ низве́рглъ є҆сѝ врага̀: тѣ́мже во́лею низве́ржена мѧ̀ въ про́пасть похоте́й бл҃госе́рдїемъ твои́мъ и҆спра́ви.

~Ѡ҆мраче́на мѧ̀ страстьмѝ безмѣ́стными въ дꙋшѝ, просвѣтѝ, і҆и҃се, ѡ҆мрачи́вый со́лнце на крⷭ҇тѣ̀ просте́рсѧ, и҆ просвѣти́вый всѧ̑ вселе́нныѧ и҆сполнє́нїѧ.

~По́ста пꙋчи́нꙋ преплы́ти ти́хѡ сподо́би мѧ̀, хрⷭ҇тѐ, ᲂу҆тиша́ѧ вѡ́лны мы́сли моеѧ̀, и҆ въ приста̑нища воскрⷭ҇нїѧ напра́ви.

=Бг҃оро́диченъ:= ~Чтⷭ҇ꙋю чисто́тствꙋющимъ ᲂу҆мо́мъ почти́мъ: добро́тꙋ і҆а́кѡвлю, бж҃е́ственными дѣѧ́ньми ᲂу҆краша́ющесѧ, бл҃гоче́стнѡ воспои́мъ, ꙗ҆́кѡ мт҃рь бг҃а на́шегѡ.

=И҆́ный трипѣ́снецъ господи́на ѳео́дѡра, гла́съ є҃.=
{{text_align=center}}

=І҆рмо́съ:= ~Ѿ но́щи покланѧ́ющыѧсѧ:

~Ра́спѧтъ бы́въ, ты̀ ѿ и҆стлѣ́нїѧ и҆збавлѧ́еши мѧ̀, и҆ прободе́нъ бы́въ, безсме́ртїе подае́ши мѝ: сла́влю твою̀ неизрече́ннꙋю млⷭ҇ть, ꙗ҆́кѡ прише́лъ є҆сѝ, хрⷭ҇тѐ, да сп҃се́ши мѧ̀.

~На крⷭ҇тѣ̀ просте́ръ дла̑ни твоѧ̑, мы́сленнаго а҆мали́ка ᲂу҆би́лъ є҆сѝ, лю́ди твоѧ̑ сп҃са́ѧ, гдⷭ҇и: сегѡ̀ ра́ди воспѣва́емъ держа́вꙋ твою̀.

=Трⷪ҇ченъ:= ~Въ тре́хъ ли́цахъ бж҃ество̀, є҆ди́но нача́ло всепресꙋ́щное воспои́мъ, ѻ҆ц҃а̀ безнача́льнаго, и҆ сн҃а, и҆ дх҃а ст҃а́го.

=Бг҃оро́диченъ:= ~Є҆го́же нб҃о вмѣсти́ти не можа́ше, ты̀ во чре́вѣ заче́нши родила̀ є҆сѝ. ѽ стра́шнагѡ и҆ неизрече́ннагѡ чꙋдесѐ! тѣ́мже тѧ̀ всѝ воспѣва́емъ, пречтⷭ҇аѧ.

=Сла́ва тебѣ̀, бж҃е на́шъ, сла́ва тебѣ̀.=

~Менє̀ ра́ди претерпѣ́вый распѧ́тїе, ѻ҆́цетъ пи́вый, и҆ рекі́й: соверши́шасѧ! совершѝ моѐ поще́нїѧ по́прище, ᲂу҆достоѧ́ѧ мѧ̀ ви́дѣти твоѐ воста́нїе.

=І҆рмо́съ:= ~Ѿ но́щи покланѧ́ющыѧсѧ тебѣ̀, хрⷭ҇тѐ, поми́лꙋй, и҆ ми́ръ да́рꙋй: занѐ повелѣ̑нїѧ твоѧ̑ бы́ша свѣ́тъ и҆ и҆сцѣлє́нїѧ рабѡ́мъ твои̑мъ, чл҃вѣколю́бче.

=Пѣ́снь и҃.=
{{text_align=center}}

=І҆рмо́съ:= ~Ѻ҆́троки бл҃гочести̑выѧ:

~На крⷭ҇тѣ̀ пригво́ждьсѧ бл҃госе́рдїѧ ра́ди, разбо́йникꙋ ра́й ѿве́рзлъ є҆сѝ: ны́нѣ же разбїе́на мѧ̀ де́монскою лю́тостїю и҆ вседꙋше́внꙋю ꙗ҆́звꙋ прїи́мша ᲂу҆врачꙋ́й, ѿве́рзъ мѝ двє́ри покаѧ́нїѧ твои́мъ чл҃вѣколю́бїемъ.

~Посто́мъ просвѣти́вше пло́ть, дꙋ́шꙋ добродѣ́тельми ᲂу҆тꙋчни́мъ, ᲂу҆бѡ́гїѧ напита́имъ, бога́тство неистощи́мое на нб҃сѣ́хъ кꙋпꙋ́юще, и҆ воззове́мъ: гдⷭ҇а по́йте, дѣла̀, и҆ превозноси́те во всѧ̑ вѣ́ки.

~Стрⷭ҇тїю твое́ю тва́рь поколеба́сѧ, на крⷭ҇тѣ̀ тѧ̀ ви́дѣвши пригвожда́ема, сп҃се пребл҃гі́й.тѣ́мже молю́ тѧ: прилѡ́ги ѕмїи́ными при́снѡ коле́блемый ᲂу҆́мъ мо́й ᲂу҆твердѝ, ще́дре, на недви́жимѣмъ ка́мени твои́хъ хотѣ́нїй.

=Бг҃оро́диченъ:= ~Две́рь бж҃їѧ заключе́ннаѧ, є҆́юже є҆ди́нъ про́йде гдⷭ҇ь, напра́ви мѧ̀ ко стезѧ́мъ бж҃е́ствєннымъ, и҆ ѿве́рзи мѝ сп҃се́нїѧ двє́ри, бг҃обл҃года́тнаѧ: къ тебѣ́ бо прибѣга́ю, дв҃о, є҆ди́но предста́тельство ро́да человѣ́ческагѡ.

=И҆́ный.=
{{text_align=center}}

=І҆рмо́съ:= ~Творца̀ тва́ри:

~Дре́во всест҃о́е, на не́мже ты̀, хрⷭ҇тѐ мо́й, распѧ́лсѧ є҆сѝ воспѣва́ѧ, славосло́влю тѧ̀ во всѧ̑ вѣ́ки.

~На голго́ѳѣ беззако́ннїи тѧ̀, хрⷭ҇тѐ, распе́нше ᲂу҆би́ша: но живе́ши и҆ сп҃са́еши на́съ во вѣ́ки.

=Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.=

=Трⷪ҇ченъ:= ~Страннолѣ́пнѡ раздѣлѧ́етсѧ трⷪ҇ца, и҆ пребыва́етъ нераздѣ́льна ꙗ҆́кѡ бг҃ъ. є҆го́же превозно́симъ во всѧ̑ вѣ́ки.

=Бг҃оро́диченъ:= ~Мл҃твꙋ сотворѝ ѡ҆ воспѣва́ющихъ тѧ̀, пречⷭ҇таѧ, и҆зба́витисѧ ѿ всѧ́кихъ и҆скꙋше́нїй и҆ бѣ́дъ.

=Сла́ва тебѣ̀, бж҃е на́шъ, сла́ва тебѣ̀.=

~Крⷭ҇та̀ твоегѡ̀ си́лою ᲂу҆крѣпи́въ мѧ̀, гдⷭ҇и, сподо́би бл҃годꙋ́шно соверши́ти поста̀ тече́нїе.

=Хва́лимъ, бл҃гослови́мъ, покланѧ́емсѧ гдⷭ҇еви:=

=І҆рмо́съ:= Творца̀ тва́ри, є҆гѡ́же ᲂу҆жаса́ютсѧ а҆́гг҃ли, по́йте, лю́дїе, и҆ превозноси́те во всѧ̑ вѣ́ки.

=Пѣ́снь ѳ҃.=
{{text_align=center}}

=І҆рмо́съ:= ~Ка́мень нерꙋкосѣ́чный ѿ несѣко́мыѧ горы̀:

~Ка́мень ѿсѣче́нный ѿ горы̀ дв҃ы прови́дѣ тѧ̀ прⷪ҇ро́къ, сп҃се, сокрꙋши́вшаго ка́менїе твои́мъ распѧ́тїемъ. тѣ́мже ѡ҆тѧгча́ема мѧ̀ нечꙋ́вствїѧ ка́менемъ, ꙗ҆́кѡ всеще́дрый, свободѝ.

~Пости́сѧ ѿ ѕло́бы, дꙋшѐ моѧ̀, бж҃е́ственною любо́вїю наслажда́ющисѧ: две́рь ѿве́рзи всѧ̑кимъ бл҃ги́мъ мы́слемъ, загражда́ющи лꙋка́вствꙋ вхо́дъ воздержа́нїемъ и҆ моле́нїемъ.

~Менє̀ ѡ҆сꙋжде́ннаго сп҃сѝ, влⷣко сп҃се мо́й, ѡ҆сꙋди́вый крⷭ҇то́мъ твои́мъ враждꙋ̀, и҆ не покажѝ гее́ннѣ пови́нна, страстьмѝ ѡ҆скверне́ннаго и҆ грѣхмѝ ѡ҆мрача́емаго.

=Бг҃оро́диченъ:= ~Пощадѝ мѧ̀, хрⷭ҇тѐ, є҆гда̀ прїи́деши сꙋди́ти мі́рꙋ со сла́вою: разрꙋшѝ мглꙋ̀ ѕѡ́лъ мои́хъ, мольба́ми ро́ждшїѧ тѧ̀, и҆ наслѣ́дника сотворѝ нбⷭ҇нагѡ црⷭ҇твїѧ твоегѡ̀.

=И҆́ный.=
{{text_align=center}}

=І҆рмо́съ:= ~И҆са́їе, ликꙋ́й:

~Па́ки ра́й ѿверза́еши, є҆ди́ножды распе́нсѧ. Въ то́мъ причасти́всѧ жи́зни, ра́дꙋюсѧ, и҆збавлѧ́емь ѿ сме́рти вѣ́чныѧ за преслꙋша́нїе: тѣ́мже, чл҃вѣколю́бче, ꙗ҆́кѡ бг҃а моего̀ велича́ю тѧ̀.

~Клѧ́твы ѡ҆рꙋ́дїе, показа́сѧ печа́ть бл҃гослове́нїѧ тво́й животво́рный, гдⷭ҇и, крⷭ҇тъ, на не́мже тѧ̀ ви́дѧще, ѡ҆живлѧ́емсѧ ᲂу҆ме́ршїи пре́жде, и҆ воспѣва́юще тѧ̀, ꙗ҆́кѡ влⷣкꙋ велича́емъ.

=Трⷪ҇ченъ:= ~Воспѣва́ю тѧ̀, во є҆диносꙋ́щїи безнача́льнаѧ трⷪ҇це, чтⷭ҇на́ѧ, живонача́льнаѧ, несѣко́маѧ є҆ди́нице, ѻ҆́ч҃е нерожде́нне, и҆ рожде́нне сло́ве и҆ сн҃е, дш҃е ст҃ы́й: сп҃сѝ ны̀ пою́щыѧ тѧ̀.

=Бг҃оро́диченъ:= ~Превы́ше ᲂу҆ма̀ є҆́сть ржⷭ҇тво̀ твоѐ, бг҃омт҃и: без̾ мꙋ́жа бо зача́тїе въ тебѣ̀, и҆ дѣви́чески рожде́нїе бы́сть, и҆́бо бг҃ъ є҆́сть роди́выйсѧ. є҆го́же велича́юще, тѧ̀, дв҃о, ᲂу҆бл҃жа́емъ.

=Сла́ва тебѣ̀, бж҃е на́шъ, сла́ва тебѣ̀.=

~Крⷭ҇те чтⷭ҇ны́й, крѣ́посте моѧ̀ и҆ прибѣ́жище, бꙋ́ди мѝ просвѣще́нїе, ны́нѣ воздержа́нїемъ веселѧ̀ и҆ ѡ҆чища́ѧ мѧ̀, и҆збавлѧ́ѧ ѿ и҆скꙋше́нїй: да прославлѧ́ѧ тѧ̀, велича́ю влⷣкꙋ хрⷭ҇та̀.

=І҆рмо́съ:= ~И҆са́їе, ликꙋ́й: дв҃а и҆мѣ̀ во чре́вѣ, и҆ родѝ сн҃а є҆мманꙋ́ила, бг҃а же и҆ человѣ́ка, восто́къ и҆́мѧ є҆мꙋ̀: є҆го́же велича́юще, дв҃ꙋ ᲂу҆бл҃жа́емъ.

=Свѣти́ленъ гла́са.=
{{text_align=center}}

=На стїхо́внѣ самогла́сенъ, два́жды, гла́съ и҃:=
{{text_align=center}}

~Страстоꙋбі́йца по́стъ настоѧ́щїй ѡ҆ѕло́блєнныѧ ѿ грѣха̀ ᲂу҆врачева́ти ѡ҆бѣщава́етсѧ: є҆го́же ꙗ҆́кѡ бг҃ода́ннаго помо́щника почти́мъ, бг҃опи̑санныѧ скрижа̑ли мѡѷсе́омъ прїи́мше. не предпочти́мъ сокрꙋши́вшагѡ и҆̀хъ невоздержа́нїѧ: не бꙋ́демъ ѻ҆́бщницы ѻ҆́ныхъ, и҆́хже тѣлеса̀ падо́ша въ пꙋсты́ни: не возсѣ́тꙋимъ і҆ꙋде́йски, но церко́внѡ просвѣти́мсѧ: не фарїсе́йски лицемѣ́рꙋимъ, но є҆ѵⷢ҇льски бл҃гоꙋкраси́мсѧ, хва́лѧщесѧ ѡ҆ крⷭ҇тѣ̀ хрⷭ҇та̀, и҆зба́вителѧ дꙋ́шъ на́шихъ.

=Мꙋ́чениченъ:= ~Что́ ва́съ нарече́мъ, ст҃і́и; херꙋві́мы ли; ꙗ҆́кѡ на ва́съ почи́лъ є҆́сть хрⷭ҇то́съ. серафі́мы ли; ꙗ҆́кѡ непреста́ннѡ просла́висте є҆го̀. а҆́гг҃лы ли; тѣ́ла бо ѿврати́стесѧ. си̑лы ли; дѣ́йствꙋете бо чꙋдесы̀. мнѡ́га ва̑ша и҆мена̀, и҆ бѡ́льша дарова̑нїѧ: моли́те сп҃сти́сѧ дꙋша́мъ на́шымъ.

=Сла́ва, и҆ ны́нѣ, крⷭ҇тобг҃оро́диченъ, гла́съ то́йже:=
{{text_align=center}}

~Что̀ сїѐ чꙋ́дное и҆ ди́вное; дв҃а гдⷭ҇еви вопїѧ́ше ма́терски: болѣ̑зни, и҆́хже не позна́хъ внегда̀ роди́ти тѧ̀, сн҃е, ѻ҆́стрїемъ пронза́ютъ се́рдца моѐ̀. не терплю̀ на крⷭ҇тѣ̀ пригвожде́на тѧ̀ зрѣ́ти, свѣ́те ѻ҆́чїю моє́ю: потщи́сѧ ᲂу҆́бо, воста́ни, ꙗ҆́кѡ да просла́влю съ мі́ромъ ᲂу҆жа́сное смотре́нїе твоѐ.

=На ѕ҃-мъ часѣ̀, тропа́рь прⷪ҇ро́чества, гла́съ а҃:=
{{text_align=center}}

~Въ нощѝ и҆ во днѝ припа́даемъ тебѣ̀, гдⷭ҇и, пода́ти ѡ҆ставле́нїе грѣхѡ́въ дꙋша́мъ на́шымъ, да въ ми́рѣ поклонѧ́емсѧ тебѣ̀ и҆ славосло́вимъ, чл҃вѣколю́бче.

=Прокі́менъ, ѱало́мъ л҃з, гла́съ д҃:= ~Гдⷭ҇и, да не ꙗ҆́ростїю твое́ю ѡ҆бличи́ши менѐ, нижѐ гнѣ́вомъ твои́мъ нака́жеши менѐ. =Сті́хъ:= ~Ꙗ҆́кѡ стрѣ́лы твоѧ̑ ᲂу҆нзо́ша во мнѣ̀.

=Прⷪ҇ро́чества и҆са́їина чте́нїе. \[Глава̀ з҃, ст. а҃-д҃і\].=
{{text_align=center}}

=^Б=ы́сть во дни̑ а҆ха́за сы́на і҆ѡаѳа́млѧ, сы́на ѻ҆зі́и, царѧ̀ і҆ꙋ́дина, взы́де расі́нъ ца́рь а҆ра́мль, и҆ факе́й сы́нъ ромелі́евъ, ца́рь і҆и҃левъ, на і҆ерⷭ҇ли́мъ воева́ти на него̀, и҆ не возмого́ша разори́ти є҆го̀. И҆ возвѣсти́сѧ въ домꙋ̀ дв҃довѣ, глаго́лѧ: совѣща́сѧ а҆ра́мъ со є҆фре́момъ, и҆ ᲂу҆жасе́сѧ дꙋша̀ є҆гѡ̀ и҆ дꙋша̀ люде́й є҆гѡ̀, ꙗ҆́коже въ дꙋбра́вѣ дре́во вѣ́тромъ восколе́блетсѧ. И҆ речѐ гдⷭ҇ь ко и҆са́їи: и҆зы́ди во срѣ́тенїе а҆ха́зꙋ ты̀ и҆ ѡ҆ста́выйсѧ і҆асꙋ́въ сы́нъ тво́й, къ кꙋпѣ́ли го́рнѧгѡ пꙋтѝ села̀ бѣли́льнича, и҆ рече́ши є҆мꙋ̀: блюдѝ є҆́же молча́ти, и҆ не бо́йсѧ, нижѐ дꙋша̀ твоѧ̀ да и҆знемо́жетъ ѿ двою̀ дрє́вꙋ главе́нь дымѧ́щихсѧ си́хъ: є҆гда́ бо гнѣ́въ ꙗ҆́рости моеѧ̀ бꙋ́детъ, па́ки и҆сцѣлю̀. Сы́нъ же а҆ра́мль и҆ сы́нъ ромелі́евъ ꙗ҆́кѡ совѣща́ста совѣ́тъ лꙋка́вый на тѧ̀, глаго́люще: взы́демъ во і҆ꙋде́ю, и҆ собесѣ́довавше съ ни́ми ѿврати́мъ ѧ҆̀ къ на́мъ, и҆ воцари́мъ въ не́й сы́на тавеи́лева: сїѧ̑ же глаго́летъ гдⷭ҇ь саваѡ́ѳъ: не пребꙋ́детъ совѣ́тъ се́й, нижѐ сбꙋ́детсѧ: но глава̀ а҆ра́мꙋ дама́скъ, и҆ глава̀ дама́скꙋ расі́нъ: но є҆щѐ шестьдесѧ́тъ и҆ пѧ́ть лѣ́тъ, ѡ҆скꙋдѣ́етъ ца́рство є҆фре́мово ѿ люде́й, глава́ же є҆фре́мови соморѡ́нъ, и҆ глава̀ соморѡ́нꙋ сы́нъ ромелі́евъ: и҆ а҆́ще не ᲂу҆вѣ́рите, нижѐ и҆́мате разꙋмѣ́ти. И҆ приложѝ гдⷭ҇ь глаго́лати ко а҆ха́зꙋ, рекі́й: Просѝ себѣ̀ зна́менїѧ ѿ гдⷭ҇а бг҃а твоегѡ̀ во глꙋбинꙋ̀, и҆лѝ въ высотꙋ̀. И҆ речѐ а҆ха́зъ: не и҆́мамъ проси́ти, нижѐ и҆скꙋшꙋ̀ гдⷭ҇а. И҆ речѐ \[и҆са́їа\]: слы́шите ᲂу҆́бо, до́ме дв҃довъ: є҆да̀ ма́лѡ ва́мъ є҆́сть трꙋ́дъ даѧ́ти человѣ́кѡмъ, и҆ ка́кѡ даетѐ гдⷭ҇еви трꙋ́дъ; Сегѡ̀ ра́ди да́стъ гдⷭ҇ь са́мъ ва́мъ зна́менїе.

=Прокі́менъ, ѱало́мъ л҃и, Гла́съ ѕ҃: Оу҆=слы́ши мл҃твꙋ мою̀, гдⷭ҇и, и҆ моле́нїе моѐ внꙋшѝ.
=Сті́хъ:= ~Рѣ́хъ: сохраню̀ пꙋти̑ моѧ̑, є҆́же не согрѣша́ти мѝ ѧ҆зы́комъ мои́мъ.

![Image79](Pictures/10000000000002850000003BD2494BDBDAAF6D21.png)

![Image80](Pictures/100000000000036D0000008FBF27055CCBAB7D03.png)

=Въ пѧто́къ вторы́ѧ седми́цы ве́чера.=
{{text_align=center}}

=На Гдⷭ҇и воззва́хъ,= =поста́вимъ стїхѡ́въ і҃: и҆ пое́мъ самогла́сенъ два́жды, и҆ мꙋ́ченичны ѻ҆ктѡ́иха прилꙋчи́вшагѡсѧ гла́са: и҆ мине́и д҃. Сла́ва, ст҃а́гѡ, а҆́ще є҆́сть: а҆́ще же нѝ, Сла́ва, ме́ртвенъ дамаски́новыхъ, ѻ҆ктѡ́иха.=

=И҆ ны́нѣ, бг҃оро́диченъ а҃-й гла́са.=
{{text_align=center}}

=Самогла́сенъ, гла́съ д҃:=
{{text_align=center}}

~Ны́нѣ вре́мѧ бл҃гопрїѧ́тное, ны́нѣ де́нь сп҃се́нїѧ: во мно́жествѣ млⷭ҇ти твоеѧ̀ посѣтѝ мою̀ дꙋ́шꙋ, и҆ бре́мѧ беззако́нїй мои́хъ ѡ҆сла́би, є҆ди́не чл҃вѣколю́бче.

=Прокі́менъ, ѱало́мъ л҃ѳ, гла́съ д҃:= ~Млⷭ҇ть твоѧ̀ и҆ и҆́стина твоѧ̀ вы́нꙋ да застꙋ́питѣ мѧ̀.
=Сті́хъ:= ~Терпѧ̀ потерпѣ́хъ гдⷭ҇а, и҆ внѧ́тъ мѝ.

=Бытїѧ̀ чте́нїе. \[Гл. є҃, ст. л҃в: гл. ѕ҃, ст. а҃-и҃\].=
{{text_align=center}}

=^Б=ѣ̀ нѡ́е лѣ́тъ пѧтѝ сѡ́тъ, и҆ родѝ сы́ны трѝ: си́ма, ха́ма, і҆а́феѳа. И҆ бы́сть є҆гда̀ нача́ша человѣ́цы мно́зи быва́ти на землѝ, и҆ дщє́ри роди́шасѧ и҆̀мъ: ви́дѣвше же сы́нове бж҃їи дщє́ри человѣ̑чи, ꙗ҆́кѡ добры̀ сꙋ́ть, поѧ́ша себѣ̀ жєны̀ ѿ всѣ́хъ, ꙗ҆̀же и҆збра́ша. И҆ речѐ гдⷭ҇ь бг҃ъ: не и҆́мать дх҃ъ мо́й пребыва́ти въ человѣ́цѣхъ си́хъ во вѣ́къ, занѐ сꙋ́ть пло́ть: бꙋ́дꙋтъ же дні́е и҆́хъ лѣ́тъ сто̀ два́десѧть. И҆споли́ни же бѧ́хꙋ на землѝ во дни̑ ѻ҆́ны и҆ пото́мъ, є҆гда̀ вхожда́хꙋ сы́нове бж҃їи къ дще́ремъ человѣ́чєскимъ, и҆ ражда́хꙋ себѣ̀: ті́и бѧ́хꙋ и҆споли́ни, и҆̀же ѿ вѣ́ка человѣ́цы и҆мени́тїи. Ви́дѣвъ же гдⷭ҇ь бг҃ъ, ꙗ҆́кѡ ᲂу҆мно́жишасѧ ѕлѡ́бы человѣ́кѡвъ на землѝ, и҆ всѧ́къ помышлѧ́етъ въ се́рдцѣ свое́мъ прилѣ́жнѡ на ѕла̑ѧ во всѧ̑ дни̑: и҆ помы́сли бг҃ъ, ꙗ҆́кѡ сотворѝ человѣ́ка на землѝ, и҆ размы́сли. И҆ речѐ бг҃ъ: потреблю̀ человѣ́ка, є҆го́же сотвори́хъ, ѿ лица̀ землѝ, ѿ человѣ́ка да́же до скота̀, и҆ ѿ га̑дъ да́же до пти́цъ небе́сныхъ: занѐ размы́слихъ, ꙗ҆́кѡ сотвори́хъ ѧ҆̀. Нѡ́е же ѡ҆брѣ́те бл҃года́ть пред̾ гдⷭ҇емъ бг҃омъ.

=Прокі́менъ: ѱало́мъ м҃, гла́съ ѕ҃:= ~А҆́зъ рѣ́хъ: гдⷭ҇и, поми́лꙋй мѧ̀, и҆сцѣлѝ дꙋ́шꙋ мою̀.
=Сті́хъ:= ~Бл҃же́нъ разꙋмѣва́ѧй на ни́ща и҆ ᲂу҆бо́га:

=При́тчей чте́нїе. \[Глава̀ ѕ҃, ст. к҃-л҃є: гл. з҃, ст. а҃\].=
{{text_align=center}}

=^С=ы́не, хранѝ зако́ны ѻ҆тца̀ твоегѡ̀, и҆ не ѿри́ни наказа̑нїѧ ма́тере твоеѧ̀: навѧжи́ же ѧ҆̀ на твою̀ дꙋ́шꙋ при́снѡ, и҆ ѡ҆бѧжѝ и҆̀хъ ѡ҆ твое́й вы́и. Є҆гда̀ хо́диши, водѝ ю҆̀, и҆ съ тобо́ю да бꙋ́детъ: є҆гда́ же спи́ши, да храни́тъ тѧ̀, да востаю́щꙋ тѝ глаго́летъ съ тобо́ю. Занѐ свѣти́льникъ за́повѣдь зако́на, и҆ свѣ́тъ, и҆ пꙋ́ть жи́зни, и҆ ѡ҆бличе́нїе, и҆ наказа́нїе, є҆́же сохрани́ти тѧ̀ ѿ жены̀ мꙋжа́ты и҆ ѿ наважде́нїѧ ѧ҆зы́ка чꙋжда́гѡ. Сы́не, да не побѣди́тъ тѧ̀ добро́ты по́хоть, нижѐ ᲂу҆ловле́нъ бꙋ́ди твои́ма ѻ҆чи́ма, нижѐ да совосхи́тишисѧ вѣ́ждами є҆ѧ̀: цѣна́ бо блꙋдни́цы, є҆ли́ка є҆ди́нагѡ хлѣ́ба: жена́ же мꙋже́й честны̑ѧ дꙋ́шы ᲂу҆ловлѧ́етъ. Ввѧ́жетъ ли кто̀ ѻ҆́гнь въ нѣ̑дра, ри́зъ же \[свои́хъ\] не сожже́тъ ли; И҆лѝ ходи́ти кто̀ бꙋ́детъ на ᲂу҆́глїихъ ѻ҆́гненныхъ, но́гъ же не сожже́тъ ли; Та́кѡ вше́дый къ женѣ̀ мꙋжа́тѣй не без̾ вины̀ бꙋ́детъ, нижѐ всѧ́къ прикаса́ѧйсѧ є҆́й. Не ди́вно, а҆́ще кто̀ ꙗ҆́тъ бꙋ́детъ крады́й: кра́детъ бо, да насы́титъ дꙋ́шꙋ свою̀ а҆́лчꙋщꙋю: а҆́ще же ꙗ҆́тъ бꙋ́детъ, возда́стъ седмери́цею, и҆ всѧ̑ и҆мѣ̑нїѧ своѧ̑ да́въ, и҆зба́витъ себѐ. Прелюбодѣ́й же, за скꙋ́дость ᲂу҆ма̀, поги́бель дꙋшѝ свое́й содѣва́етъ, болѣ̑зни же и҆ безче́стїе понесе́тъ: поноше́нїе же є҆гѡ̀ не загла́дитсѧ во вѣ́къ.И҆спо́лнена бо ре́вности ꙗ҆́рость мꙋ́жа є҆ѧ̀: не пощади́тъ въ де́нь сꙋда̀, не и҆змѣни́тъ ни є҆ди́ною цѣно́ю вражды̀, нижѐ разрѣши́тсѧ мно́гими дармѝ. Сы́не, хранѝ моѧ̑ словеса̀, моѧ̑ же за́пѡвѣди скры́й ᲂу҆ себє̀. Сы́не, чтѝ гдⷭ҇а, и҆ ᲂу҆крѣпи́шисѧ: кромѣ́ же є҆гѡ̀ не бо́йсѧ и҆но́гѡ.

=И҆ про́чее послѣ́дованїе преждеѡсщ҃е́нныхъ.=
{{text_align=center}}

![Image81](Pictures/10000000000002470000003FFA58A9D314586C4C.png)

![Image82](Pictures/100000000000036E0000008EEB6B6F101FAAA09E.png)

=Въ сꙋббѡ́тꙋ вторы́ѧ седми́цы на ᲂу҆́трени.=
{{text_align=center}}

=А҆ллилꙋ́їа, и҆ тропарѝ, гла́съ в҃:=
{{text_align=center}}

~А҆пⷭ҇ли, мч҃нцы и҆ прⷪ҇ро́цы, ст҃и́телїе, прпⷣбнїи и҆ првⷣнїи, до́брѣ по́двигъ соверши́вшїи и҆ вѣ́рꙋ соблю́дшїи, дерзнове́нїе и҆мꙋ́ще ко сп҃сꙋ, ѡ҆ на́съ того̀ ꙗ҆́кѡ бл҃га моли́те сп҃сти́сѧ, мо́лимсѧ, дꙋша́мъ на́шымъ. =\[Два́жды.\]=

=Сла́ва, ме́ртвенъ:= ~Помѧнѝ, гдⷭ҇и, ꙗ҆́кѡ бл҃гъ рабы̑ твоѧ̑, и҆ є҆ли̑ка въ житїѝ согрѣши́ша, простѝ: никто́же бо безгрѣ́шенъ, то́кмѡ ты̀, могі́й и҆ преста́влєннымъ да́ти поко́й.

=И҆ ны́нѣ, бг҃оро́диченъ:= ~Мт҃и ст҃а́ѧ неизрече́ннагѡ свѣ́та, а҆́гг҃льскими тѧ̀ пѣ́сньми почита́юще, бл҃гоче́стнѡ велича́емъ.

=И҆ стїхосло́вимъ є҆ди́нꙋ каѳі́смꙋ:= ~Речѐ гдⷭ҇ь гдⷭ҇еви моемꙋ̀:
{{text_align=center}}

=Та́же сѣда́льны мч҃нчны ѻ҆ктѡ́иха трѝ, и҆ ме́ртвенъ, и҆ бг҃оро́диченъ. И҆ чте́нїе въ шестодне́вцѣ. Та́же,= ~Бл҃же́ни непоро́чнїи: =пое́мъ на двѣ̀ статїи̑: и҆ помина́етъ сщ҃е́нникъ ᲂу҆со́пшыѧ, ꙗ҆́коже ѡ҆бы́чно. Въ коне́цъ же каѳі́смы пое́мъ:= ~Бл҃гослове́нъ є҆сѝ, гдⷭ҇и: ~Ст҃ы́хъ ли́къ: =и҆ прѡ́чаѧ. Во Сла́ва же и҆ ны́нѣ: є҆ктенїа̀ ѡ҆ ᲂу҆со́пшихъ. Мл҃тва:= ~Бж҃е дꙋхѡ́въ и҆ всѧ́кїѧ пло́ти:

=И҆ а҆́бїе сѣда́ленъ, гла́съ є҃:=
{{text_align=center}}

~Поко́й, сп҃се на́шъ, съ првⷣными рабы̑ твоѧ̑, и҆ сїѧ̑ вселѝ во дворы̀ твоѧ̑, ꙗ҆́коже є҆́сть пи́сано, презира́ѧ ꙗ҆́кѡ бл҃гъ прегрѣшє́нїѧ и҆́хъ вѡ́льнаѧ и҆ невѡ́льнаѧ, и҆ всѧ̑ ꙗ҆̀же въ вѣ́дѣнїи и҆ въ невѣ́дѣнїи, чл҃вѣколю́бче.

=Сла́ва, коне́цъ.=
{{text_align=center}}

=И҆ ны́нѣ, бг҃оро́диченъ:= ~Ѿ дв҃ы возсїѧ́вый мі́рꙋ, хрⷭ҇тѐ бж҃е, сы́ны свѣ́та то́ю показа́вый, поми́лꙋй на́съ.

=Канѡ́нъ мине́и со і҆рмосо́мъ на ѕ҃: и҆ ст҃а́гѡ ѡ҆би́тели на д҃. Глаго́летсѧ же і҆рмо́съ и҆ тропа́рь без̾ стїхѡ́въ, и҆ держи́мъ стїхѝ ѿ= ~Тогда̀ потща́шасѧ влады̑ки: =Не стїхосло́вимъ бо пѣ́сней ѿ нача́ла до ѕ҃-ѧ пѣ́сни, во всѣ́хъ сꙋббѡ́тахъ ст҃ы́ѧ четыредесѧ́тницы, до а҆ка́ѳїста. ѿ шесты́ѧ же пѣ́сни начина́ютсѧ четверопѣ́снцы, и҆ пое́тсѧ мине́и по дню̀ ст҃а́гѡ, и҆ четверопѣ́снцы: стїхосло́вѧтсѧ же и҆ пѣ̑сни. Четверопѣ́снецъ господи́на і҆ѡ́сифа, \[є҆гѡ́же краестро́чїе: Пѣ́нїе сїѐ і҆ѡ́сифово.\]= =Гла́съ и҃.=

=Пѣ́снь ѕ҃.=
{{text_align=center}}

=І҆рмо́съ:= ~Мл҃твꙋ пролїю̀ ко гдⷭ҇ꙋ:

~Ст҃і́и мно́жайшими мꙋ́ками мнѡ́гїѧ тьмы̑ врагѡ́въ низложи́ти сподо́бишасѧ, сп҃се, и҆ мнѡ́гаѧ бл҃га твоѧ̑ полꙋчи́ша: мл҃твами и҆́хъ, ꙗ҆́кѡ бл҃гъ, мно́гаѧ моѧ̑ ѡ҆чи́сти прегрѣшє́нїѧ.

~Воспои́мъ хрⷭ҇тѡ́вы стрⷭ҇тоте́рпцы и҆ возопїи́мъ къ ни̑мъ є҆диномꙋ́дреннѡ: влⷣчнимъ стрⷭ҇те́мъ подража́телє, дꙋ́шъ на́шихъ стра̑сти и҆сцѣли́те, пости́тисѧ же ѿ ѕла́гѡ ѡ҆бы́чаѧ на́съ ᲂу҆крѣпи́те.

~Преложи́лъ є҆сѝ болѣ́знь сме́рти на со́нъ, во гро́бѣ ᲂу҆снꙋ́въ, и҆ мє́ртвымъ жи́знь дарова́лъ є҆сѝ: преста́вльшыѧсѧ ᲂу҆̀бо, сп҃се, сподо́би стоѧ́нїѧ со и҆збра́нными, стрⷭ҇тоте́рпєцъ ст҃ы́хъ мольба́ми.

=Бг҃оро́диченъ:= ~Пости́тисѧ мѝ и҆ воздержава́тисѧ ѿ всѧ́кагѡ грѣха̀ ᲂу҆крѣпѝ, ѻ҆трокови́це, неизрече́ннѡ ро́ждшаѧ си́льнаго и҆ безгрѣ́шнаго сло́ва воплоще́нна: и҆ да́ждь мѝ, всенепоро́чнаѧ, сле́зꙋ, ѡ҆чища́ющꙋю ѡ҆сквернє́нїѧ.

=И҆́ный, господи́на ѳео́дѡра. Гла́съ г҃.=
{{text_align=center}}

=І҆рмо́съ:= ~Глꙋбина̀ страсте́й:

~Мч҃нкѡвъ па́мѧть соверша́юще бж҃е́ственнѡ, мч҃нколю́бцы, прїиди́те, возра́дꙋемсѧ, пѣ́сньми ты̑ѧ вѣнча́юще, подвигополо́жника хрⷭ҇та̀ бл҃гослови́мъ.

~Ра́нъ пе́рвѣе и҆скꙋ́съ прїе́мше, пото́мъ же ка́менїемъ побїе́ни бы́вше, претре́ни бы́вше, ѕвѣрє́мъ на снѣ́дь даете́сѧ, и҆ закала́етесѧ ꙗ҆́коже а҆́гнцы хрⷭ҇тѡ́вы: но живетѐ при́снѡ стрⷭ҇тоте́рпцы.

=Сла́ва, трⷪ҇ченъ:= ~Трѝ є҆ди́нымъ є҆стество́мъ совокꙋплѧ́ѧ, є҆ди́но же тремѝ ли̑цы разсѣка́ѧ, ꙗ҆́же бж҃ество̀ є҆́сть, саве́ллїа и҆ а҆́рїа равномѣ́рныхъ стремни́нъ и҆збѣга́ю.

=И҆ ны́нѣ, бг҃оро́диченъ:= ~Дв҃а ꙗ҆ви́ласѧ є҆сѝ и҆ по ржⷭ҇твѣ̀, чисто́тствꙋеши во ѻ҆бою̀, и҆ ражда́еши: страннолѣ́пно видѣ́нїе, глаго́лемое и҆ разꙋмѣва́емое, содѣ́ѧнное въ тебѣ̀, бг҃омт҃и.

=Сла́ва тебѣ̀, бж҃е на́шъ, сла́ва тебѣ̀.=

=И҆лѝ сті́хъ:= ~Ди́венъ бг҃ъ во ст҃ы́хъ свои́хъ:

=Мч҃нченъ:= ~Кро́вь ва́шегѡ мꙋче́нїѧ гдⷭ҇ꙋ мо́литсѧ непреста́ннѡ ѡ҆ на́съ, мч҃нцы: тѣ́мже и҆ ны́нѣ помоли́тесѧ, пости́тисѧ на́мъ ѿ страсте́й безче́стїѧ.

=Сті́хъ:= ~Дꙋ́шы и҆́хъ во бл҃ги́хъ водворѧ́тсѧ.

=Ме́ртвенъ:= ~Всемꙋ̀ мі́рꙋ сꙋди́ти хотѧ́й, предстоѧ́щымъ тьма́мъ а҆́гг҃лѡвъ, неѡсꙋжде́ннѡ тогда̀ предста́ти тебѣ̀ вѣ́рнѡ ᲂу҆со́пшыѧ сподо́би, всеще́дре.

=І҆рмо́съ:= ~Глꙋбина̀ страсте́й воста̀ на мѧ̀, и҆ бꙋ́рѧ проти́вныхъ вѣ́трѡвъ: но предвари́въ мѧ́ ты сп҃сѝ, сп҃се, и҆ и҆зба́ви ѿ тлѣ́нїѧ, ꙗ҆́кѡже сп҃слъ є҆сѝ прⷪ҇ро́ка ѿ ѕвѣ́рѧ.

=Конда́къ:= ~Со ст҃ы́ми ᲂу҆поко́й: =І҆́косъ:= ~Са́мъ є҆ди́нъ є҆сѝ безсме́ртенъ:

=Пѣ́снь з҃.=
{{text_align=center}}

=І҆рмо́съ:= ~Ѻ҆́троцы є҆вре́йстїи въ пещѝ:

~Дождьмѝ крове́й ᲂу҆гаси́сте, пресла́внїи, пла́мень прельще́нїѧ: ѿ ѻ҆гнѧ̀ ᲂу҆́бо бꙋ́дꙋщагѡ на́съ мл҃твами ко хрⷭ҇тꙋ̀ и҆зба́вите, гдⷭ҇ни стрⷭ҇тоте́рпцы.

=Оу҆=ста̀ львѡ́въ загради́вше, мꙋ́къ ѡ҆палє́нїѧ претерпѣ́вше, стрⷭ҇тоте́рпцы, сла́дость лꙋ́чшꙋю наслѣ́дꙋете: є҆ѧ́же полꙋчи́ти, моли́тесѧ, и҆ на́мъ во вѣ́ки.

~Всѣ́мъ свѣ́томъ дх҃а просвѣти́вшесѧ, до́блїи стрⷭ҇тоте́рпцы, преста́вльшымсѧ вѣ̑рнымъ ѡ҆сла́бꙋ проси́те и҆ раѧ̀ вхо́дъ, и҆ жи́зни прича́стїе.

=Бг҃оро́диченъ:= ~Пѣ́снь приношꙋ̀ тѝ, дв҃о: не пре́зри менѐ ѕлы́ми ѡ҆держи́маго, но да́ждь, чтⷭ҇аѧ, и҆справле́нїе соверше́нное посто́мъ и҆ всѣ́мъ житїе́мъ бл҃гонра́внымъ.

=И҆́ный.=
{{text_align=center}}

=І҆рмо́съ:= ~Пла́мень пе́щный ѡ҆роси́вый:

~Ѻ҆́гнь, и҆ ме́чь, и҆ ѕвѣ̑ри ꙗ҆́кѡ сла́дость вмѣни́вше, стрⷭ҇тоте́рпцы, внегда̀ страда́ти ᲂу҆диви́сте ᲂу҆бі̑йцы ва́шѧ, воспѣва́юще бг҃а ѻ҆тє́цъ на́шихъ.

~На ᲂу҆́ды разсѣ́чени и҆ сожже́ни, хрⷭ҇тꙋ принесо́стесѧ же́ртва бл҃гово́ннѣйшаѧ, хрⷭ҇тѡ́вы мч҃нцы: того̀ ᲂу҆́бо ѡ҆ на́съ при́снѡ моли́те.

=Трⷪ҇ченъ:= ~Въ трⷪ҇цѣ є҆ди́наго бг҃а сла́влю, ѻ҆ц҃а̀, сн҃а и҆ дх҃а, є҆ди́ницꙋ про́стꙋю, трⷪ҇цꙋ чтⷭ҇нꙋ́ю, нача́ло преднача́льное и҆ є҆диносꙋ́щное.

=Бг҃оро́диченъ:= ~Всест҃а́ѧ влⷣчце бцⷣе, мл҃твы ра̑бъ твои́хъ прїе́млющи, принесѝ бг҃ꙋ всѣ́хъ, да сп҃се́тъ на́съ ѿ всѧ́кагѡ и҆скꙋше́нїѧ.

=Сті́хъ:= ~Ст҃ы̑мъ, и҆̀же сꙋ́ть на землѝ є҆гѡ̀, ᲂу҆дивѝ гдⷭ҇ь всѧ̑ хотѣ̑нїѧ своѧ̑ въ ни́хъ.

=Мч҃нченъ:= ~Мч҃нкѡвъ собо́ри, съ нб҃сѐ предста́вше, ва́съ воспѣва́ющыѧ бл҃гослови́те, ѡ҆ст҃и́те ᲂу҆се́рднѡ постѡ́въ вре́мѧ скончава́ти.

=Сті́хъ:= ~Бл҃же́ни, ꙗ҆̀же и҆збра́лъ и҆ прїѧ́лъ є҆сѝ, гдⷭ҇и.

=Ме́ртвенъ:= ~Вѣ́рою къ тебѣ̀ преста́вльшихсѧ человѣ́кѡвъ вѣ́дый дѣла̀, вѡ́льнаѧ и҆ невѡ́льнаѧ прегрѣшє́нїѧ проща́ѧ, ᲂу҆поко́й ꙗ҆́кѡ бг҃ъ.

=І҆рмо́съ:= ~Пла́мень пе́щный ѡ҆роси́вый, и҆ ѻ҆́троки неѡпали̑мы сп҃сы́й бл҃гослове́нъ є҆сѝ во вѣ́ки, гдⷭ҇и бж҃е ѻ҆тє́цъ на́шихъ.

=Пѣ́снь и҃.=
{{text_align=center}}

=І҆рмо́съ:= ~Побѣди́тєли мꙋчи́телѧ:

~Мꙋ́къ ви́ды не́мощїю тѣ́ла претерпѣ́вше, вра́чевє болѧ́щымъ ꙗ҆ви́стесѧ, стрⷭ҇тоте́рпцы. тѣ́мже зовꙋ̀: мою̀ недꙋ́гꙋющꙋю дꙋ́шꙋ и҆сцѣли́те покаѧ́нїемъ во вре́мѧ поста̀.

=Оу҆=вы̀ мнѣ̀, ка́кѡ преидо́ша всѝ дні́е моѝ въ лѣ́ности! и҆ сѐ коне́цъ поспѣша́етъ взѧ́ти мѧ̀,несоверше́нна въ до́брыхъ дѣ́лѣхъ. мч҃нцы, до́брѣ сконча́вшїи тече́нїе, моли́тесѧ, да мѝ коне́цъ бл҃гі́й бꙋ́детъ.

~Ка́плѧми крове́й запалє́нїѧ безбо́жїѧ ᲂу҆гаси́сте, бж҃е́ственнїи стрⷭ҇тоте́рпцы: и҆ ѿше́дшымъ ѿ сегѡ̀ житїѧ̀ и҆спроси́те вои́стиннꙋ бж҃е́ственный поко́й и҆ содѣ́ѧнныхъ разрѣше́нїе на вѣ́ки.

=Бг҃оро́диченъ:= ~І҆езекїи́ль тѧ̀ две́рь непроходи́мꙋю, чтⷭ҇аѧ, прови́дѣ, покаѧ́нїѧ врата̀ всѣ̑мъ ѿча̑ѧннымъ ѿверза́ющꙋю. тѣ́мже молю̀ тѧ̀: стєзѝ мнѣ̀ покажѝ, ведꙋ́щыѧ къ та́мѡшнимъ ᲂу҆покое́нїємъ.

=И҆́ный.=
{{text_align=center}}

=І҆рмо́съ:= ~И҆з̾ безнача́льна ѻ҆ц҃а̀:

~Многоболѣ́знєнныѧ мꙋ̑ки разли́чнѡ претерпѣ́вше, ѻ҆́вїи ᲂу҆́бѡ сожже́ни, дрꙋзі́и претре́ни бы́вше,и҆ні́и же посѣка́еми, веселите́сѧ, страда́льцы, воспѣва́юще хрⷭ҇тꙋ̀: по́йте, бл҃гослови́те и҆ превозноси́те во всѧ̑ вѣ́ки.

~Кровьмѝ ва́шими ѡ҆сщ҃а́ете концы̀, ма́лыми кропле́ньми, стрꙋи̑ и҆сцѣле́нїй всѣ̑мъ и҆сточа́юще,всехва́льнїи мч҃нцы. тѣ́мже вопїетѐ при́снѡ: по́йте, бл҃гослови́те и҆ превозноси́те во всѧ̑ вѣ́ки.

=Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.=

~Трїѷпоста́снаѧ є҆ди́нице, ѻ҆́ч҃е, сн҃е и҆ дш҃е живы́й, є҆ди́но бж҃ество̀, є҆ди́но црⷭ҇тво: тебѐ хва́лѧтъ незаходи́маго свѣ́та а҆́гг҃льскаѧ вѡ́инства, и҆ мы̀ сꙋ̑щїи на землѝ пое́мъ,бл҃гословлѧ́емъ и҆ превозно́симъ во всѧ̑ вѣ́ки.

=Бг҃оро́диченъ:= ~Сѐ всѝ ро́ди ᲂу҆бл҃жа́емъ тѧ̀, пречⷭ҇таѧ, вели̑чїѧ твоѧ̑ зрѧ́ще: ты́ бо ражда́еши преесте́ственнѡ всѣ́хъ творца̀, бг҃а сꙋ́ща и҆ чл҃вѣ́ка. тѣ́мже тѧ̀ бл҃гословлѧ́емъ и҆ превозно́симъ во всѧ̑ вѣ́ки.

=Сті́хъ:= ~Ди́венъ бг҃ъ во ст҃ы́хъ свои́хъ:

=Мч҃нченъ:= ~Стрⷭ҇тоте́рпцєвъ ли́че, моли́тесѧ сп҃сти́ ны, мл҃твы и҆ ны́нѣ ко сп҃сꙋ творѧ́ще, слꙋжи́ти чи́стѣ воздержа́нїемъ є҆мꙋ̀: по́йте, бл҃гослови́те и҆ превозноси́те є҆го̀ во вѣ́ки.

=Сті́хъ:= ~Дꙋ́шы и҆́хъ во бл҃ги́хъ водворѧ́тсѧ.

=Ме́ртвенъ: Оу҆=со́пшыѧ бл҃гоче́стнѡ въ наде́ждѣ воскрⷭ҇нїѧ, гдⷭ҇и, сподо́би къ вѣ́чнѣй жи́зни воста́ти, хвали́ти тѧ̀ чи́стѣ и҆ сла́вити ѱало́мски: по́йте, бл҃гослови́те и҆ превозноси́те во всѧ̑ вѣ́ки.

=Хва́лимъ, бл҃гослови́мъ, покланѧ́емсѧ гдⷭ҇еви:=

=І҆рмо́съ:= ~И҆з̾ безнача́льна ѻ҆ц҃а̀ рожде́ннаго пре́жде вѣ̑къ бг҃а, и҆ въ послѣ̑днѧѧ ѿ бцⷣы въ пло́ть ѡ҆бле́кшасѧ, ꙗ҆́кѡ соверше́нна человѣ́ка и҆ бг҃а и҆́стинна, по́йте, бл҃гослови́те и҆ превозноси́те во всѧ̑ вѣ́ки.

=Пѣ́снь ѳ҃.=
{{text_align=center}}

=І҆рмо́съ:= ~Предѣ́лы є҆стества̀ прешла̀ є҆сѝ:

~Ꙗ҆ви́стесѧ, бж҃е́ственнїи, ꙗ҆́кѡ ᲂу҆́глїе, вещество̀ лꙋка́вое безбо́жїѧ попали́вше и҆ бѣсѡ́вскїѧ полкѝ мече́мъ посѣ́кше, до́блїи стрⷭ҇тоте́рпцы, свѣтово́дцы серде́цъ на́шихъ.

~Мра́къ мꙋче́нїй проидо́сте, и҆ ко свѣ́тꙋ мы́сленномꙋ пресели́стесѧ, до́блїи стрⷭ҇тоте́рпцы:
тѣ́мже просвѣти́те смире́ннꙋю дꙋ́шꙋ мою̀, ѡ҆мраче́ннꙋю согрѣше́ньми.

~Поболѣ́ша, болѣ̑зни тѣлє́сныѧ носѧ́ще, пресла́внїи стрⷭ҇тоте́рпцы, и҆ ны́нѣ про́сѧтъ преста́вльшымсѧ вѣ̑рнымъ безболѣ́зненный поко́й и҆ раѧ̀ наслажде́нїе.

=Бг҃оро́диченъ:= ~Ꙗ҆ви́сѧ, чтⷭ҇аѧ влⷣчце, бж҃е́ственнаѧ помо́щница непотрє́бнымъ рабѡ́мъ твои̑мъ во вре́мѧ воздержа́нїѧ, мл҃твы на́шѧ приносѧ́щи гдⷭ҇еви, вѣ̑ки ца́рствꙋющемꙋ.

=И҆́ный.=
{{text_align=center}}

=І҆рмо́съ:= ~Тебѐ безсме́ртный и҆сто́чникъ:

~Ꙗ҆́коже ѻ҆́гнь вве́ржени бы́вше ѿ бг҃а на зе́млю, попали́сте всѧ́кое прельще́нїе і҆́дѡльское, вже́гше въ концы̀ свѣти́ло бл҃гоче́стїѧ, стрⷭ҇тоте́рпцы хрⷭ҇тѡ́вы.

~Ва́съ ни пла́мень, ни заколе́нїѧ, ни коле́са, ни членѡ́въ растѧжє́нїѧ, ни стрѣломє́тницы, ни пилы̑, ни и҆на́ѧ мꙋ́ка го́рькаѧ не разлꙋчѝ ѿ любвѐ хрⷭ҇то́вы, стрⷭ҇тоте́рпцы.

=Трⷪ҇ченъ:= ~Є҆ди́но и҆ трѝ воспѣва́ю бл҃гоче́стнѡ бж҃ество̀ зра́комъ, ли̑цы совокꙋплѧ́ѧ и҆ раздѣлѧ́ѧ: ѻ҆ц҃ъ, сн҃ъ и҆ ст҃ы́й дх҃ъ, сїѧ̑ є҆ди́но сꙋ́ть.

=Бг҃оро́диченъ:= ~Тѧ̀ ѿ ко́рене і҆ессе́ова и҆ дв҃да пра́ѻтца и҆зрасти́вшꙋю же́злъ, всепречⷭ҇таѧ чтⷭ҇аѧ, велича́емъ, ꙗ҆́кѡ сп҃са́еши дꙋ́шы на́шѧ.

=Сті́хъ:= ~Ст҃ы̑мъ, и҆̀же сꙋ́ть на землѝ є҆гѡ̀:

=Мч҃нченъ:= ~Мно́жество мч҃нкъ чтⷭ҇но́е, хрⷭ҇та̀ ᲂу҆моли́те, въ ми́рѣ и҆сполнѧ́ющымъ на́мъ тече́нїе постѡ́въ, ви́дѣти и҆ поклони́тисѧ и҆ стрⷭ҇те́мъ є҆гѡ̀.

=Сті́хъ:= ~Бл҃же́ни, ꙗ҆̀же и҆збра́лъ и҆ прїѧ́лъ є҆сѝ, гдⷭ҇и.

=Ме́ртвенъ:= ~Ꙗ҆́кѡ бг҃ъ ме́ртвыхъ и҆ живы́хъ, сме́рть ᲂу҆мертви́вый и҆ жи́знь воста́нїемъ твои́мъ всѣ̑мъ пода́вый, хрⷭ҇тѐ, ᲂу҆поко́й и҆ рабы̑ твоѧ̑, ꙗ҆̀же преста́вилъ є҆сѝ.

=І҆рмо́съ:= ~Тебѐ безсме́ртный и҆сто́чникъ, ст҃ы́ми и҆сцѣлє́нїѧ человѣ́чꙋ ро́дꙋ подаю́щїй, чтⷭ҇аѧ, велича́емъ, ꙗ҆́кѡ сп҃са́еши дꙋ́шы на́шѧ.

=Є҆ѯапостїла́рїй:= ~Нб҃о ѕвѣзда́ми ᲂу҆краси́вый ꙗ҆́кѡ бг҃ъ, и҆ твои́ми ст҃ы́ми всю̀ зе́млю просвѣти́вый, содѣ́телю всѣ́хъ, пою́щыѧ тѧ̀ сп҃са́й.

=Сла́ва:= ~Живы́ми и҆ ме́ртвыми ѡ҆блада́ѧй ꙗ҆́кѡ бг҃ъ, ᲂу҆поко́й твоѧ̑ рабы̑ въ селе́нїихъ и҆збра́нныхъ: а҆́ще бо и҆ согрѣши́ша, сп҃се, но не ѿстꙋпи́ша ѿ тебє̀.

=И҆ ны́нѣ:= ~Сла́дость а҆́гг҃лѡвъ, скорбѧ́щихъ ра́дость, хрⷭ҇тїа́нъ предста́тельнице, дв҃о мт҃и гдⷭ҇нѧ, застꙋпѝ на́съ и҆ и҆зба́ви ѿ вѣ́чныхъ мꙋ́къ.

=На хвали́техъ мч҃нчны гла́са.= =Сла́ва, самогла́сенъ за ᲂу҆поко́й. И҆ ны́нѣ, бг҃оро́диченъ.=

=На стїхо́внѣ ме́ртвєны стїхи̑ры господи́на ѳеофа́на, прилꙋчи́вшагѡсѧ гла́са. Сла́ва, и҆ ны́нѣ, бг҃оро́диченъ.=

=На +лїтꙋргі́и+ бл҃жє́нна гла́са, на ѕ҃. По вхо́дѣ тропарѝ:= ~А҆пⷭ҇ли, мч҃нцы: ~Помѧнѝ, гдⷭ҇и: =Сла́ва:= ~Со ст҃ы́ми ᲂу҆поко́й: =И҆ ны́нѣ:= ~Тебѐ и҆ стѣ́нꙋ: =Прокі́менъ:= ~Весели́тесѧ ѡ҆ гдⷭ҇ѣ: =Сті́хъ:= ~Бл҃же́ни, и҆́хже ѡ҆ста́вишасѧ беззакѡ́нїѧ: =Дрꙋгі́й:= ~Дꙋ́шы и҆́хъ во бл҃ги́хъ водворѧ́тсѧ. =А҆пⷭ҇лъ днѐ, зача́ло т҃ѳ. И҆ ме́ртвенъ, къ солꙋ́нѧнѡмъ зача́ло с҃ѻ. А҆ллилꙋ́їа:= ~Воззва́ша првⷣнїи: =Сті́хъ:= ~Бл҃же́ни, ꙗ҆̀же и҆збра́лъ: =Є҆ѵⷢ҇лїе ѿ ма́рка, зача́ло ѕ҃. И҆ ѿ і҆ѡа́нна, зача́ло ѕ҃і. Прича́стенъ:= ~Ра́дꙋйтесѧ, првⷣнїи, ѡ҆ гдⷭ҇ѣ: =Дрꙋгі́й:= ~Бл҃же́ни, ꙗ҆̀же и҆збра́лъ и҆ прїѧ́лъ є҆сѝ, гдⷭ҇и:

=Си́це ᲂу҆́бо быва́етъ слꙋ́жба за ᲂу҆поко́й въ трѝ сꙋббѡ̑ты ст҃а́гѡ и҆ вели́кагѡ поста̀, є҆гда̀ ни є҆ди́нъ є҆́сть пра́здникъ ѿ трїе́хъ: Предте́чевъ: Ст҃ы́хъ четы́редесѧти мч҃нкѡвъ: и҆лѝ Бл҃говѣ́щенїѧ.=

![Image83](Pictures/100000000000010C00000013451F2784C6AB85A8.png)

![Image84](Pictures/100000000000036B00000062B280855AF3BD7A0B.png)

=Недѣ́лѧ втора́ѧ ст҃ы́хъ постѡ́въ.=
{{text_align=center}}

=Пое́тсѧ настоѧ́щее послѣ́дованїе, во ст҃ы́хъ ѻ҆тца̀ на́шегѡ григо́рїа а҆рхїепⷭ҇кпа, ѳессалоні́кскагѡ чꙋдотво́рца, пала́мы.=
{{text_align=center}}

=Сложе́нное ѿ всест҃ѣ́йшагѡ патрїа́рха фїлоѳе́а.=
{{text_align=center}}

+=Въ сꙋббѡ́тꙋ ве́чера,=+
{{text_align=center}}

=поста́вимъ стїхѡ́въ і҃. И҆ пое́мъ стїхи̑ры воскрⷭ҇ны г҃, и҆ а҆нато́лїєвы г҃, и҆ настоѧ́щыѧ ст҃а́гѡ на д҃, гла́съ в҃.=

=Подо́бенъ:= ~Кі́ими похва́льными вѣнцы̑:
{{text_align=center}}

~Кі́ими похва́льными пѣ́сньми воспое́́мъ і҆ера́рха, бг҃осло́вїѧ трꙋбꙋ̀, ѻ҆гнедꙋхновє́ннаѧ ᲂу҆ста̀ бл҃года́ти, чтⷭ҇но́е дх҃а прїѧ́телище, столпа̀ цр҃кве непоколеби́маго, вели́кое вселе́нныѧ ра́дованїе, рѣкꙋ̀ премꙋ́дрости, свѣ́та свѣти́льника, ѕвѣздꙋ̀ ꙗ҆́снꙋю, тва́рь просвѣща́ющꙋю;

~Кі́ими пѣснопѣ́нїй цвѣ̑ты вѣнча́емъ і҆ера́рха, бл҃гоче́стїѧ побо́рника и҆ нече́стїѧ проти́вника, те́плаго вѣ́ры предста́телѧ, вели́каго наста́вника и҆ ᲂу҆чи́телѧ, цѣвни́цꙋ всесогла́снꙋю дх҃а, златосїѧ́ющїй ѧ҆зы́къ, и҆сто́чникъ и҆злива́ющїй то́ки и҆сцѣле́нїй вѣ̑рнымъ, вели́каго и҆ досточꙋ́днаго григо́рїа;

~Кі́ими земноро́днїи ᲂу҆стна́ми восхва́лимъ і҆ера́рха, цр҃кве ᲂу҆чи́телѧ, свѣ́та бж҃е́ственнагѡ проповѣ́дника, нбⷭ҇нотаи́нника трⷪ҇цы, ве́лїе мона́шествꙋющихъ ᲂу҆краше́нїе, дѣѧ́нїемъ и҆ видѣ́нїемъ сїѧ́ющаго, ѳессалоні́кскꙋю похвалꙋ̀, сограждани́на сꙋ́щаго мѷрото́чномꙋ на нб҃сѣ́хъ бж҃е́ственномꙋ и҆ пречꙋ́дномꙋ дими́трїю;

=Сла́ва, гла́съ ѕ҃:= ~Прпⷣбне, требл҃же́нне, ст҃ѣ́йшїй ѻ҆́тче, па́стырю до́брый и҆ а҆рхїпа́стырѧ хрⷭ҇та̀ ᲂу҆ч҃нчѐ, положи́вый дꙋ́шꙋ за ѻ҆́вцы: са́мъ и҆ ны́нѣ, ѻ҆́тче на́шъ бг҃оно́сне григо́рїе, и҆спросѝ мл҃твами твои́ми, дарова́тисѧ на́мъ ве́лїей млⷭ҇ти.

=И҆ ны́нѣ, бг҃оро́диченъ, пе́рвый гла́са. На лїті́и стїхи́ра хра́ма. Сла́ва, и҆ ны́нѣ, бг҃оро́диченъ. На стїхо́внѣ по а҆лфави́тꙋ.=
{{text_align=center}}

=Сла́ва, гла́съ и҃:= ~Бо́дрый ѧ҆зы́къ тво́й ко ᲂу҆чи́тельствꙋ, во ᲂу҆шесѣ́хъ серде́чныхъ гласѧ́й,лѣни́выхъ дꙋ́шы возставлѧ́етъ, и҆ бг҃овѣща́нными словесы̀ твои́ми лѣ́ствица ѡ҆брѣта́етсѧ, сꙋ́щыѧ ѿ землѝ къ бг҃ꙋ возносѧ́щаѧ. тѣ́мже, григо́рїе, ѳессалі́и чꙋ́до, не преста́й молѧ́сѧ хрⷭ҇тꙋ̀, просвѣти́ти бж҃е́ственнымъ свѣ́томъ чтꙋ́щыѧ тѧ̀.

=И҆ ны́нѣ, бг҃оро́диченъ:= ~Безневѣ́стнаѧ дв҃о: ~Ны́нѣ ѿпꙋща́еши: =Трист҃о́е.= =Тропа́рь:= ~Бцⷣе дв҃о: =три́жды.=

=И҆ про́чее послѣ́дованїе бдѣ́нїѧ.=
{{text_align=center}}

![Image85](Pictures/100000000000037F00000051F70A6F68A8775D25.png)

=На ᲂу҆́трени,=
{{text_align=center}}

=по шестоѱа́лмїи, Бг҃ъ гдⷭ҇ь:= =Тропа́рь воскрⷭ҇нъ, два́жды. Сла́ва, тропа́рь ст҃а́гѡ, гла́съ и҃:=
{{text_align=center}}

=^П=равосла́вїѧ свѣти́льниче, цр҃кве ᲂу҆твержде́нїе и҆ ᲂу҆чи́телю, мона́хѡвъ добро́то, бг҃осло́вѡвъ побо́рниче непребори́мый, григо́рїе чꙋдотво́рче, ѳессалоні́кскаѧ похвало̀, проповѣ́дниче бл҃года́ти, моли́сѧ при́снѡ сп҃сти́сѧ дꙋша́мъ на́шымъ.

=И҆ ны́нѣ бг҃оро́диченъ въ то́йже гла́съ:= ~На́съ ра́ди рожде́йсѧ: =И҆ ѡ҆бы́чное стїхосло́вїе. И҆ чте́нїе въ шестодне́вцѣ. Степє́нна гла́са.= ~Всѧ́кое дыха́нїе: =Є҆ѵⷢ҇лїе ᲂу҆́треннее.= ~Воскрⷭ҇нїе хрⷭ҇то́во: =ѱало́мъ н҃. Сла́ва:= ~Покаѧ́нїѧ ѿве́рзи мѝ двє́ри: =И҆ ны́нѣ:= ~На сп҃се́нїѧ стєзѝ: =Та́же на гла́съ ѕ҃:= ~Поми́лꙋй мѧ̀, бж҃е: =Та́же:= ~Мно́жєства содѣ́ѧнныхъ мно́ю лю́тыхъ:

=Канѡ́нъ ѻ҆смогла́сника воскрⷭ҇нъ, со і҆рмосо́мъ на д҃: и҆ трїѡ́ди настоѧ́щїй на д҃: и҆ ст҃а́гѡ на ѕ҃. Канѡ́нъ трїѡ́ди, гла́съ и҃.=
{{text_align=center}}

=Пѣ́снь а҃.=
{{text_align=center}}

=І҆рмо́съ:= ~Колесницегони́телѧ фараѡ́на погрꙋзѝ:

~Воспрїе́мше съ те́плыми слеза́ми гла́съ блꙋ́днагѡ тебѣ̀ ѻ҆ц҃ꙋ̀ всѣ́хъ и҆ бг҃ꙋ припа́даемъ, вопїю́ще: согрѣши́хомъ ѿ тебє̀ ᲂу҆дали́вшесѧ и҆ блꙋдꙋ̀ порабо́тавше, прїимѝ на́ше покаѧ́нїе.

~Ца́рское преѡби́дѣвъ бл҃горо́дїе, є҆́же дарова́лъ є҆сѝ мнѣ̀, сло́ве, менє̀ ра́ди человѣ́къ бы́вый: лю́тѣ ѡ҆сꙋди́хсѧ ᲂу҆годи́ти свинїѧ́мъ, грѣха̀ вкꙋше́нїемъ. но пощадѝ мѧ, сп҃се, милосе́рдїемъ твои́мъ.

~На колѣ̑нꙋ па́дающа мѧ̀, влⷣко гдⷭ҇и, ты̀ прите́къ прїимѝ, ꙗ҆́коже пре́жде блꙋ́днаго, и҆ рꙋка́ма ѡ҆б̾е́мъ, пода́ждь мѝ ѡ҆́бразы твоегѡ̀ сп҃се́нїѧ, вмѣ́стѡ нае́мника, человѣколю́бче, па́ки твоего̀ сы́на сотворѧ́ѧ.

=Бг҃оро́диченъ:= ~Бг҃оѧвле́нїѧ сподо́бисѧ тобо́ю, бг҃ора́дованнаѧ, человѣ́ческое є҆стество̀: є҆ди́на бо хода́таица, дв҃о, была̀ є҆сѝ бг҃ꙋ и҆ человѣ́кѡмъ. тѣ́мъ ꙗ҆́кѡ бж҃їю роди́тельницꙋ тѧ̀ всѝ досто́йнѡ сла́вимъ.

=И҆́ный канѡ́нъ, ст҃а́гѡ, гла́съ д҃.=
{{text_align=center}}

=І҆рмо́съ:= ~Ѿве́рзꙋ ᲂу҆ста̀ моѧ̑:

~Ѿ ри́торѡвъ бг҃одꙋхнове́ннїи, и҆ ѿ бг҃осло́вѡвъ и҆зрѧ́днїи, и҆ ѧ҆зы́цы бг҃овѣща́ннїи, прїиди́те, сни́дитесѧ въ соедине́нїе, воспѣ́ти по достоѧ́нїю дх҃о́внаго ри́тора бж҃е́ственнаго григо́рїа.

~Сто́лпъ вѣ́ры, цр҃кве побо́рникъ, вели́кїй григо́рїй да восхва́литсѧ мно́ю, всеизрѧ́дный па́стырь ѳессалоні́кскїй, красота̀ чи́на ст҃и́тельскагѡ вои́стиннꙋ.

~Ѿ младе́нства возжела́лъ є҆сѝ лꙋ́чшагѡ житїѧ̀, ѻ҆́тче, и҆ ѿ ю҆́ности возлюби́лъ є҆сѝ соверше́нное мꙋдрова́нїе, и҆ кꙋпнонра́венъ и҆ є҆диномꙋ́дренъ показа́лсѧ є҆сѝ соиме́нномꙋ тебѣ̀, бж҃е́ственне григо́рїе.

=Бг҃оро́диченъ:= ~Бꙋ́ди мѝ, всенепоро́чнаѧ, пꙋ́ть жи́зни, веды́й мѧ̀ къ бж҃е́ствєннымъ селе́нїємъ: заблꙋди́хъ бо, и҆ къ про́пастемъ ѕло́бы пополза́юсѧ, ѿ ни́хже мѧ̀ возведѝ хода́тайствомъ твои́мъ.

=Пѣ́снь г҃.=
{{text_align=center}}

=І҆рмо́съ:= ~Нбⷭ҇нагѡ крꙋ́га:

=Оу҆=боѧ́всѧ мои́хъ дѣ́лъ и҆ дале́чнагѡ ѿше́ствїѧ, и҆ расточе́ннагѡ твоегѡ̀ бога́тства, є҆го́же и҆жди́хъ въ блꙋ́дныхъ стремле́нїихъ, въ покаѧ́нїи къ тебѣ̀ зовꙋ̀, ѻ҆ц҃ꙋ̀ и҆ бг҃ꙋ моемꙋ̀: согрѣши́хъ, сп҃сѝ мѧ̀.

~На землѝ согрѣша́ѧ, нб҃сѐ ᲂу҆боѧ́хсѧ: си́це бо мѝ бꙋ́детъ сꙋ́дъ тогда̀ препира́ѧй, є҆гда̀ всѧ́чєскаѧ предста́нꙋтъ, сло́ве, првⷣнымъ сꙋдо́мъ сꙋди̑маѧ.

~Мра̑чнаѧ и҆ сквє́рнаѧ помышлє́нїѧ пита́хꙋ мѧ̀, є҆гда̀ ѿ тебє̀, сп҃се, дале́че бы́хъ а҆́зъ блꙋ́дный, ны́нѣ же зовꙋ́ ти: согрѣши́хъ, согрѣши́хъ, сп҃сѝ те́плѣ прибѣга́ющаго къ милосе́рдїю твоемꙋ̀.

=Бг҃оро́диченъ:= ~А҆да́мово смѣше́нїе ѡ҆божи́сѧ, дв҃о: и҆з̾ чре́ва бо твоегѡ̀ бг҃ъ плотоно́сецъ ꙗ҆ви́сѧ, и҆́мже воззва́ни бы́хомъ ѿ дре́внѧгѡ ѡ҆сꙋжде́нїѧ, прельще́ни дре́вле наде́ждею ѡ҆боже́нїѧ.

=И҆́ный.=
{{text_align=center}}

=І҆рмо́съ:= ~Твоѧ̑ пѣсносло́вцы, бцⷣе:

~Стрꙋи̑ бж҃е́ственныхъ ᲂу҆че́нїй твои́хъ сохранѧ́юще, всѧ́кїѧ ко́зни ѕлосла́вныхъ и҆збѣга́емъ, и҆ всѧ̑ полкѝ си́хъ твои́ми сщ҃е́нными писа́ньми прогонѧ́емъ, григо́рїе.

~Премꙋ́дрѡсти бꙋ̑їѧ ѕлосла́вныхъ разрꙋши́лъ є҆сѝ, блаже́нне, бж҃їю премꙋ́дрость ѵ҆поста́снꙋю и҆мѣ́ѧ въ се́рдцѣ твое́мъ, є҆́юже съ шꙋ́момъ порази́лъ є҆сѝ гнила̑ѧ си́хъ шата̑нїѧ.

=Оу҆=мертви́въ пло́ти тлѣ́нныѧ всѧ́кое сладостра́стїе, премꙋ́дре, по́стнически ѡ҆живи́лъ є҆сѝ дꙋшѝ твоеѧ̀ движє́нїѧ, и҆ сїю̀ бж҃е́ственный ѻ҆рга́нъ бг҃осло́вїѧ показа́лъ є҆сѝ.

=Бг҃оро́диченъ:= ~Въ ра́зꙋмѣ ᲂу҆ма̀ и҆ произволе́нїи, стꙋ́дное и҆ блꙋ́дное житїѐ прилѣ́жнѡ возлюби́хъ: но любо́вїю бж҃е́ственною мѧ̀ свѧжѝ, мл҃твами твои́ми, дв҃о бг҃оневѣ́стнаѧ.

=Конда́къ, гла́съ д҃:=
{{text_align=center}}

=^Н=ы́нѣ вре́мѧ дѣ́лательное ꙗ҆ви́сѧ, при две́рехъ сꙋ́дъ. воста́немъ ᲂу҆̀бо постѧ́щесѧ, принесе́мъ сле́зы ᲂу҆миле́нїѧ съ ми́лостынѧми, зовꙋ́ще: согрѣши́хомъ па́че песка̀ морска́гѡ: но ѡ҆сла́би,содѣ́телю всѣ́хъ, ꙗ҆́кѡ да прїи́мемъ нетлѣ̑нныѧ вѣнцы̀.

=Сѣда́ленъ, гла́съ д҃.=
{{text_align=center}}

=Подо́бенъ:= ~Ско́рѡ предварѝ:
{{text_align=center}}

~Прельще́нїе ѕлосла́вныхъ попали́лъ є҆сѝ, премꙋ́дре, вѣ́рꙋ правосла́вныхъ и҆з̾ѧсни́лъ є҆сѝ до́брѣ, и҆ мі́ръ просвѣти́лъ є҆сѝ: тѣ́мже побѣдоно́сный побѣди́тель показа́лсѧ є҆сѝ, сто́лпъ це́ркве, и҆́стинный і҆ера́рхъ. молѧ́сѧ не преста́й хрⷭ҇тꙋ̀, сп҃сти́сѧ всѣ̑мъ на́мъ.

=Сла́ва, то́йже.=
{{text_align=center}}

=И҆ ны́нѣ, бг҃оро́диченъ:= ~Ско́рѡ прїимѝ, влⷣчце, молє́нїѧ на̑ша, и҆ сїѧ̑ принесѝ сн҃ꙋ твоемꙋ̀ и҆ бг҃ꙋ, гпⷭ҇жѐ всенепоро́чнаѧ: погасѝ ѡ҆бстоѧ̑нїѧ ѕлосла́вныхъ, ᲂу҆кротѝ кѡ́зни ѧ҆зыковре́дныхъ, и҆ низложѝ де́рзость безбо́жныхъ, воѡрꙋжа́ющихсѧ, пречⷭ҇таѧ, на рабы̑ твоѧ̑.

=Пѣ́снь д҃.=
{{text_align=center}}

=І҆рмо́съ:= ~Ты̀ моѧ̀ крѣ́пость, гдⷭ҇и:

~Ѿмета́ѧй повелѣ́нїй ѻ҆ц҃а моегѡ̀ бога́тство, є҆́же мѝ дарова́лъ є҆сѝ, въ сладостра́стїи и҆жди́хъ а҆́зъ ѡ҆каѧ́нный, и҆ бы́хъ бж҃е́ственныхъ дарова́нїй ни́щъ. тѣ́мже ка́ющасѧ со и҆сповѣ́данїемъ не ѡ҆мерзѝ менѐ, влⷣко гдⷭ҇и.

~Бг҃олѣ́пнѡ воспрїи́мъ нищетꙋ̀ мою̀, менѐ, дале́че ѿ тебє̀ дре́вле бы́вшаго, собо́ю къ себѣ̀ присвоѧ́еши, и҆ ѡ҆сщ҃а́еши мѧ̀ къ весе́лїю, чл҃вѣколю́бче, тѣ́ло твоѐ бж҃е́ственное, сло́ве, воззва́нїе моѐ, весе́лїе творѧ̀.

~Да дале́че слеза́ми непреста́нными ѿ вѣ́чныѧ мꙋ́ки и҆зба́вимсѧ, ю҆́же ᲂу҆гото́ва бг҃ъ лꙋка̑вымъ дꙋховѡ́мъ, вопїе́мъ ꙗ҆́кѡ блꙋ́дный: согрѣши́хомъ тѝ, ѻ҆́ч҃е, но прїимѝ всѧ̑ ны̀ прибѣга́ющыѧ ко твое́й млⷭ҇ти.

=Бг҃оро́диченъ:= ~Собезнача́льное ѻ҆ц҃ꙋ̀ и҆ дх҃ꙋ сло́во сы́й, ѿ неискꙋсомꙋ́жныѧ дв҃ы ражда́етсѧ кромѣ̀ зако́на, пребы́въ ᲂу҆́бѡ є҆́же бѣ̀, пребы́въ же па́ки є҆́же ѿ на́съ прїѧ́тъ. во двою́ бо є҆стєствꙋ̀ є҆ди́нъ сн҃ъ є҆́сть, во ѻ҆бою̀ хранѧ̀ є҆сте́ственное.

=И҆́ный.=
{{text_align=center}}

=І҆рмо́съ:= ~Неизслѣ́дный бж҃їй совѣ́тъ:

~Ѿве́рзъ ᲂу҆ста̀ твоѧ̑, ѻ҆́тче премꙋ́дре, бж҃їю премꙋ́дрость проповѣ́далъ є҆сѝ, є҆́йже поꙋча́лсѧ є҆сѝ въ се́рдцѣ твое́мъ при́снѡ: и҆ варлаа́ма сꙋ́етнаго несмы́сленна и҆ безꙋ́мна показа́лъ є҆сѝ.

~Заше́лъ є҆сѝ въ зе́млю, сладча́йшее со́лнце, зако́номъ є҆стества̀: возсїѧ́еши же заꙋ́тра со хрⷭ҇то́мъ со́лнце невече́рнее, всѧ̑ назира́ѧ мл҃твами твои́ми.

~Ꙗ҆вѝ тѧ бл҃года́ть бж҃їѧ, бл҃же́нне, похвалꙋ̀ и҆ ᲂу҆твержде́нїе преве́лїе правосла́вныхъ, и҆ па́стырѧ бл҃га́го, и҆ бг҃осло́ва втора́го, и҆ ста́да стра́жа неꙋсы́пнаго.

=Бг҃оро́диченъ: Оу҆=шеса̀ дꙋшє́внаѧ мнѣ̀ ѿве́рзи, мт҃и бж҃їѧ, роди́вшаѧ ѿве́рзшаго пре́жде ᲂу҆шеса̀ глꙋхо́мꙋ, и҆ бж҃е́ствєннымъ словесє́мъ внима́ти и҆ и҆сполнѧ́ти сподо́би.

=Пѣ́снь є҃.=
{{text_align=center}}

=І҆рмо́съ:= ~Вскꙋ́ю мѧ̀ ѿри́нꙋлъ є҆сѝ:

~Бога́тства и҆ дарова́нїй бж҃е́ственныхъ лиши́хсѧ, и҆ въ да́льнюю странꙋ̀ прїидо́хъ, бл҃ги́хъ живо́тныхъ гла́домъ та́ѧ: но ты̀ мѧ̀, ѻ҆́ч҃е, ꙗ҆́кѡ бл҃гі́й, дре́внїѧ сла́вы и҆ сла́дости,бл҃госе́рдїѧ ра́ди твоегѡ̀, и҆спо́лни.

~По́мыслъ блꙋ́днагѡ, въ блꙋдѣ̀ житїѐ и҆жди́вша, прїи́мше, ко ѻ҆ц҃ꙋ̀ млⷭ҇тивомꙋ притеце́мъ,несꙋмнѣ́нною вѣ́рою и҆ сокрꙋше́нїемъ се́рдца, ꙗ҆́кѡ да согрѣше́нїй ѡ҆ставле́нїе прїи́мемъ.

~Не коснѝ, дꙋшѐ моѧ̀, въ да́льней странѣ̀ пребыва́ющи: но тецы̀ вско́рѣ, бг҃ꙋ и҆ ѻ҆ц҃ꙋ̀ и҆сповѣ́дающисѧ, да прїи́меши разрѣше́нїе тѣ́хъ, ꙗ҆́же ѕлѣ̀ содѣ́лала є҆сѝ, житїѐ и҆жди́вши.

=Бг҃оро́диченъ:= ~Свѣ́тлый ѡ҆́блакъ вѣ́мы тѧ̀, пречⷭ҇таѧ дв҃о, носѧ́щїй сл҃нце пра́вды, въ тебѣ̀ носи́мое, неразꙋ́мїѧ тьмꙋ̀ і҆́дѡльскꙋю ѿгонѧ́ющее и҆ ра́зꙋмомъ и҆́стиннымъ просвѣща́ющее.

=И҆́ный.=
{{text_align=center}}

=І҆рмо́съ: Оу҆=жасо́шасѧ всѧ́чєскаѧ:

~Серпо́мъ слове́съ твои́хъ и҆ сщ҃е́нными писа́ньми посѣ́клъ є҆сѝ є҆́рєси тернови̑дныѧ и҆ пле́вєлъ лѡ́жнаѧ прозѧбє́нїѧ, правосла́вїѧ же бл҃гочести̑ваѧ сѣ́мена положи́лъ є҆сѝ, сщ҃еннонача́льне григо́рїе.

~Словеса̀ твоѧ̑, всемꙋ́дре григо́рїе, и҆ честна̑ѧ писа̑нїѧ притека́ющымъ сꙋ́ть роса̀ нбⷭ҇наѧ,ме́дъ ѿ ка́мене, хлѣ́бъ а҆́гг҃льскїй, не́ктаръ, а҆мвросі́а, сла́дость, наслажде́нїе и҆ и҆сто́чникъ живы́ѧ воды̀.

~Ѻ҆́бщаго ᲂу҆чи́телѧ тѧ̀ познава́етъ землѧ̀ и҆ мо́ре, сто́лпъ сщ҃е́нный правосла́вїѧ и҆ ѡ҆рꙋжеполо́жницꙋ бж҃е́ственныхъ догма̑тъ честнꙋ́ю, премꙋ́драго бг҃осло́ва сщ҃е́ннаго, а҆пⷭ҇лѡмъ сожи́телѧ и҆ соприча́стника є҆динонра́внаго.

=Бг҃оро́диченъ:= ~Стрꙋѧ́ми ᲂу҆миле́нїѧ, сквє́рны се́рдца моегѡ̀ ѿмы́й, пречⷭ҇таѧ дв҃о, и҆ покаѧ́нїѧ ѡ҆́бразы мнѣ̀ да́рꙋй, твои́ми къ ще́дромꙋ бг҃ꙋ сщ҃е́нными молє́нїи, є҆го́же неизрече́ннѡ родила̀ є҆сѝ.

=Пѣ́снь ѕ҃.=
{{text_align=center}}

=І҆рмо́съ:= ~Мл҃твꙋ пролїю̀ ко гдⷭ҇ꙋ:

~Ю҆нѣ́йшїй сы́нъ тво́й бы́хъ а҆́зъ и҆ бога́тство твоѐ ѕлѣ̀ и҆жди́хъ ᲂу҆дале́нїемъ во ѕло́е житїѐ: бл҃ги́хъ же твои́хъ лиши́всѧ, чл҃вѣколю́бче, прихождꙋ̀ къ тебѣ̀ ѻ҆ц҃ꙋ̀ и҆ бг҃ꙋ моемꙋ̀ и҆ прошꙋ̀ проще́нїѧ.

~Стра́нничество безчеловѣ́чное полꙋчи́хъ, и҆ пастѝ свинїѧ̑ ѡ҆сꙋжде́нъ бы́хъ, занѐ расточи́хъ моѐ бога́тство, є҆́же ми́лостивнѡ вско́рѣ по́далъ є҆сѝ, и҆ бы́хъ ѿ всѣ́хъ на́гъ: но ты̀, ꙗ҆́кѡ бг҃ъ мо́й, ᲂу҆ще́дри.

~Не и҆́мамъ дерзнове́нїѧ а҆́зъ блꙋ́дный, согрѣши́въ на нб҃о, чл҃вѣколю́бче, воззрѣ́ти и҆ ви́дѣти безмѣ́рнꙋю высотꙋ̀, ни нарещи́сѧ сы́нъ тво́й: но ᲂу҆ще́дри мѧ̀ тꙋ́не, и҆мѣ́ѧй безмѣ́рнꙋю млⷭ҇ть.

=Бг҃оро́диченъ:= ~Несказа́нно твоѐ ржⷭ҇тво̀ и҆ неизглаго́лемь ѡ҆́бразъ ржⷭ҇тва̀ твоегѡ̀, дв҃о: ꙗ҆́кѡ бг҃а вы́ше ᲂу҆ма̀ ражда́еши, дѣ́вство нескве́рно и҆мꙋ́щи. тѣ́мъ тѧ̀ всѝ и҆́стиннꙋю бцⷣꙋ досто́йнѡ сла́вимъ.

=И҆́ный.=
{{text_align=center}}

=І҆рмо́съ:= ~Бж҃е́ственное сїѐ и҆ всечестно́е:

~Растерза́сѧ сꙋ́етное шата́нїе и҆ ѧ҆зы́къ варлаа́ма безꙋ́мнагѡ, словесы̀ и҆ ᲂу҆че́ньми, и҆ ра́зꙋма ѻ҆строто́ю премꙋ́драгѡ цр҃ѧ̀ и҆ твое́ю, григо́рїе.

~Бж҃е́ственнꙋю цѣвни́цꙋ дх҃а, трꙋбꙋ̀ ꙗ҆́снѡ проповѣ́давшꙋ бж҃їѧ та̑йны, ѳессалоні́кскаго предстоѧ́телѧ, бг҃осло́вскїй ѧ҆зы́къ, пѣ́сньми почти́мъ.

~Лю́ди нѣ́когда предводѧ̀, ꙗ҆́кѡ сто́лпъ ѻ҆́гненный, врагѝ вѣ́ры попали́лъ є҆сѝ, вѣ́рныхъ же собра̑нїѧ просвѣти́лъ є҆сѝ, бг҃омꙋ́дре ѻ҆́тче григо́рїе.

=Бг҃оро́диченъ:= ~Бꙋ́ди мѝ, всечⷭ҇таѧ влⷣчце, тишина̀ и҆ приста́нище ᲂу҆тѣше́нїѧ, преводѧ́щее къ бж҃е́ственномꙋ приста́нищꙋ небꙋ́рномꙋ, волне́нїе страсте́й мои́хъ ᲂу҆кроща́ющи.

=Конда́къ ст҃о́мꙋ, гла́съ и҃.=
{{text_align=center}}

=Подо́бенъ:= ~Взбра́нной воево́дѣ:
{{text_align=center}}

=^П=ремꙋ́дрости сщ҃е́нный и҆ бж҃е́ственный ѻ҆рга́нъ, бг҃осло́вїѧ свѣ́тлꙋю трꙋбꙋ̀ согла́снѡ воспѣва́емъ тѧ̀, григо́рїе бг҃оглаго́ливе. ты́ же, ꙗ҆́кѡ ᲂу҆́мъ ᲂу҆мꙋ̀ пе́рвомꙋ предстоѧ́й, къ немꙋ̀ ᲂу҆́мъ на́шъ, ѻ҆́тче, наста́ви, да зове́мъ: ра́дꙋйсѧ, проповѣ́дниче бл҃года́ти.

=І҆́косъ. Подо́бенъ:= ~А҆́гг҃лъ предста́тель:
{{text_align=center}}

~А҆́гг҃лъ неизрече́нныхъ ꙗ҆ви́лсѧ є҆сѝ на землѝ, бж҃е́ствєннаѧ человѣ́кѡмъ возвѣща́ѧ: человѣ́ческїй бо ᲂу҆́мъ и҆ пло́ть носѧ̀, безпло́тныхъ гла̑сы, ᲂу҆диви́лъ є҆сѝ на́съ, и҆ вопи́ти тебѣ̀, бг҃оглаго́ливе ᲂу҆вѣща́лъ є҆сѝ сїѧ̑: ра́дꙋйсѧ, и҆́мже тьма̀ прогна́на бы́сть: ра́дꙋйсѧ, и҆́мже свѣ́тъ взы́де. ра́дꙋйсѧ, несозда́ннагѡ бж҃ества̀ а҆́гг҃ле: ра́дꙋйсѧ, созда́ннагѡ и҆ бꙋ́ѧгѡ вои́стиннꙋ ѡ҆бличи́телю. ра́дꙋйсѧ, высотꙋ̀ невосходи́мꙋю бж҃е́ственное є҆стество̀ нарекі́й: ра́дꙋйсѧ, глꙋбинꙋ̀ неꙋдо́бь ви́димꙋю дѣ́йство нарекі́й. ра́дꙋйсѧ, ꙗ҆́кѡ сла́вꙋ бж҃їю до́брѣ ре́клъ є҆сѝ: ра́дꙋйсѧ, ꙗ҆́кѡ мнѣ̑нїѧ ѕлодѣ́євъ ѿве́рглъ є҆сѝ. ра́дꙋйсѧ, свѣти́льниче, показа́вый сл҃нце: ра́дꙋйсѧ, ча́ше, питїѧ̀ бж҃е́ственнагѡ пода́тельнице. ра́дꙋйсѧ, и҆́мже и҆́стина просїѧва́етъ: ра́дꙋйсѧ, и҆́мже помрачи́сѧ лжа̀. ра́дꙋйсѧ, проповѣ́дниче бл҃года́ти.

=Сѷнаѯа́рїй.=
{{text_align=center}}

=Стїхѝ:= ~Свѣ́та проповѣ́дника свѣ́тлаго, вои́стиннꙋ ве́лїѧ,

~И҆сто́чникъ свѣ́та ны́нѣ возво́дитъ къ незаходи́момꙋ свѣ́тꙋ.

=^В=ъ сі́й де́нь, въ недѣ́лю вторꙋ́ю постѡ́въ, па́мѧть твори́мъ и҆́же во ст҃ы́хъ ѻ҆ц҃а̀ на́шегѡ григо́рїѧ, а҆рхїепⷭ҇кпа ѳессалоні́кскагѡ, пала́мы. Се́й бж҃е́ственнагѡ и҆ невече́рнѧгѡ свѣ́та сы́нъ, и҆́стинный вои́стиннꙋ бж҃їй человѣ́къ и҆ чꙋ́дный бж҃е́ственныхъ ᲂу҆че́нїй слꙋга̀ и҆ слꙋжи́тель, тща́выйсѧ не внѣ́шнѧго то́кмѡ и҆ ви́димаго, но мно́гѡ па́че внꙋ́треннѧго и҆ неви́димаго человѣ́ка добродѣ́телїю и҆ наꙋче́нїемъ ᲂу҆краси́ти: ѻ҆те́чество ᲂу҆́бѡ и҆мѣ́ѧше над̾ всѣ́ми ца́рствꙋющїй царьгра́дъ, роди́тели же пресвѣ́тлыѧ и҆ сла̑вныѧ. Ма́лꙋ же ѕѣлѡ̀ є҆мꙋ̀ сꙋ́щꙋ во́зрастомъ, ѻ҆те́цъ сконча́сѧ: ма́ти же наставлѧ́ше є҆го̀ и҆ бра́тїю и҆ сєстры̀ въ наꙋче́нїи и҆ зако́нѣ гдⷭ҇ни и҆ сщ҃е́нныхъ пи́сменѣхъ, ра́внѡ же потща́сѧ, да и҆ внѣ́шней мꙋ́дрости до́брѣ навы́кнетъ, ко ᲂу҆чи́телємъ ходѧ́й. То́й же ко ѻ҆стротѣ́ є҆стества̀ прилежа́нїе примѣси́въ, вско́рѣ всѧ́кꙋю слове́снꙋю хи́трость пости́же. Є҆гда́ же бѣ̀ два́десѧти лѣ́тъ, всѧ̑ ꙗ҆́кѡ до́лꙋ влекꙋ̑щаѧ и҆ со́нїй прельсти́тєльнѣйшаѧ вмѣни́въ, къ вино́вникꙋ и҆ пода́телю всѧ́кїѧ мꙋ́дрости бг҃ꙋ востещѝ и҆ соверше́ннѣйшимъ житїе́мъ всего̀ себѐ томꙋ́ возложи́ти и҆ска́ше. Та́же ѿкрыва́етъ ма́тери бг҃олюбе́зное своѐ намѣ́ренїе, и҆ мно́гꙋю любо́вь свою̀ къ бг҃ꙋ, и҆ разжже́нное жела́нїе: и҆ ѡ҆брѣта́етъ, ꙗ҆́кѡ и҆ сїѧ̀ подо́бнѣ си́ми боли́тъ ѿ до́лга вре́мене и҆ ѡ҆ ра́вныхъ томꙋ̀ ра́дꙋетсѧ. А҆́бїе ᲂу҆́бо ма́ти собира́етъ къ себѣ̀ дѣ́ти, и҆ съ весе́лїемъ ре́кши: сѐ а҆́зъ и҆ дѣ́ти, ꙗ҆́же мѝ дадѐ бг҃ъ: мы́сль и҆́хъ и҆скꙋша́етъ, ю҆́же и҆́мꙋтъ ѡ҆ до́брыхъ, и҆ намѣ́ренїе вели́кагѡ григо́рїа и҆̀мъ ѿкрыва́етъ. Ѻ҆́нъ же, ᲂу҆вѣща́тєльнаѧ словеса̀ къ ни̑мъ ᲂу҆потреби́въ, вско́рѣ всѣ́хъ ᲂу҆бѣдѝ къ подо́бнѣй є҆мꙋ̀ любвѝ и҆ бѣжа́нїю ѿ мїрска́гѡ житїѧ̀ послѣ́довати прилѣ́жнѡ. Посе́мъ и҆ и҆мѣ̑нїѧ ᲂу҆бѡ́гимъ є҆ѵⷢ҇льски разда́въ, бл҃говоле́нїе же царе́во и҆ по́чєсти и҆ сла́вꙋ, сꙋ́щꙋю въ черто́зѣхъ ца́рскихъ, бл҃годꙋ́шнѡ ѡ҆ста́вивъ, хрⷭ҇тꙋ̀ послѣ́дова. Ма́терь ᲂу҆́бѡ и҆ сєстры̀ ѡ҆ста́ви во ѡ҆би́тели дѣ́вственницъ, бра́тїю же взѧ́тъ съ собо́ю, и҆ во ст҃ꙋю го́рꙋ а҆ѳѡ́нскꙋю дости́же: и҆ бра́тїю ᲂу҆́бѡ ᲂу҆вѣщава́етъ тогда̀ во и҆ны́хъ ѡ҆би́телехъ пребыва́ти,поне́же, мни́тсѧ, и҆ вре́мѧ не даѧ́ше и҆́мъ соединє́ннымъ дрꙋ́гъ со дрꙋ́гомъ житїѐ по бг҃ꙋ соверша́́ти. Сама́го же себѐ предае́тъ въ послꙋша́нїе чꙋ́днагѡ нѣ́коегѡ мꙋ́жа, и҆́менемъ нїкоди́ма, въ безмо́лвїи є҆ди́номꙋ бг҃ꙋ живꙋ́щагѡ. Оу҆ тогѡ̀ во смире́нїи дꙋшѝ дѣ́лы наꙋчи́сѧ всѧ́кой за́повѣди и҆ всѧ́кой добродѣ́тели, и҆ во ѿкрове́нїи та́йнѡмъ та́мѡ застꙋпле́нїе всечⷭ҇тыѧ бцⷣы и҆ во всѣ̑хъ є҆ѧ̀ непобори́мꙋю по́мощь прїѧ́тъ. По ѿше́ствїи же ѻ҆́нагѡ ста́рца къ бг҃ꙋ, лѣ̑та нѣ̑каѧ въ вели́цѣй ла́ѵрѣ пожи́въ, съ вели́кимъ тща́нїемъ и҆ соверше́ннымъ ра́зꙋмомъ, любвѐ ра́ди безмо́лвїѧ, ѿ ла́ѵры ѿхо́дитъ, и҆ пꙋсты́ню лобыза́етъ. Любо́вь же при́снѡ къ любвѝ приложи́въ и҆ съ бг҃омъ бы́ти всегда̀ жела́ѧ, кра́йнемꙋ жестоковожде́нїю себѐ предае́тъ, и҆ внима́нїемъ приле́жнымъ всегда̀ чꙋ̑вства ᲂу҆держава́ѧ, и҆ къ бг҃ꙋ ᲂу҆́мъ возвыша́ѧ, и҆ въ моли́твѣ ᲂу҆пражне́нїе и҆ ѡ҆ бж҃е́ственныхъ попече́нїе во всѐ вре́мѧ творѧ̀, житїѐ ᲂу҆пра́ви и҆зрѧ́днѡ.Де́мѡнскїѧ бра̑ни по́мощїю бж҃їею всѧ́чески побѣжда́етъ, и҆ во всено́щныхъ стоѧ́нїихъ и҆стѡ́чники сле́зъ дꙋ́шꙋ ѡ҆чи́стивъ, сосꙋ́дъ и҆збра́нный дарѡ́въ бж҃їѧ дх҃а бы́сть и҆ бг҃оѧвлє́нїѧ ча̑стаѧ ви́дѣ. И҆ чꙋ́днѣйше, ꙗ҆́кѡ и҆ въ ѳессалоні́кꙋ преше́дъ і҆сма́ильтескихъ ра́ди нахожде́нїй,и҆ въ ве́рїи ски́тъ созда́въ, и҆ въ нѣ́кїихъ градѣ́хъ понꙋжда́емь ѡ҆браща́тисѧ, нижѐ си́це ѿстꙋпѝ стро́гости жи́тельства.

~Въ нема́лыхъ ᲂу҆́бо лѣ́тѣхъ, и҆ тѣ́ло и҆ дꙋ́шꙋ соверше́ннѡ ѡ҆чи́стивъ, бж҃їимъ велѣ́нїемъ прїѧ́тъ и҆ ве́лїе пома́занїе сщ҃е́нства: и҆ та̑йны сегѡ̀ ꙗ҆́кѡ нѣ́кїй невеще́ственный и҆ а҆́ки бы внѣ̀ себє̀ сы́й соверша́ше, и҆ є҆ди́нымъ зра́комъ свои́мъ дꙋ́шы зрѧ́щихъ ᲂу҆милѧ́ше. Ве́лїй вои́стиннꙋ бѣ̀, и҆ живꙋ́щимъ по бг҃ꙋ дꙋхоно́сецъ познава́шесѧ: ꙗ҆влѧ́шесѧ же сице́въ и҆ внѣ̑шнѧѧ зрѧ́щымъ. Вла́сть и҆мѣ́ѧше на де́моны, и҆ и҆збавлѧ́ше ѡ҆держи̑мыѧ ѿ прельще́нїѧ и҆ кова́рства и҆́хъ: непло́дїе древе́съ во бл҃гопло́дїе прелага́ше: бꙋ̑дꙋщаѧ прови́дѧше, и҆ и҆ны́ми бж҃е́ственнагѡ дх҃а дарова́ньми и҆ плѡды̀ ᲂу҆краша́шесѧ. Поне́же ᲂу҆́бѡ добродѣ́тєли дѣ́йствовати въ на́шей вла́сти лежи́тъ, а҆ во и҆скꙋшє́нїѧ впа́сти нѣ́сть ѿ на́съ, без̾ си́хъ же нѣ́сть соверше́нства, нижѐ ꙗ҆вле́нїѧ вѣ́ры къ бг҃ꙋ, \[сошє́дшасѧ бо, глаго́летсѧ, дѣѧ́нїе и҆ страда́нїе соверша́ютъ въ бла́зѣ по бг҃ꙋ человѣ́ка\]: вели́кїй се́й попꙋща́етсѧ впа́сти въ разли̑чнаѧ и҆ ча̑стаѧ и҆скꙋшє́нїѧ, да ꙗ҆ви́тсѧ во всѣ́хъ и҆ вои́стиннꙋ соверше́нъ. А҆ ꙗ҆̀же ѿсю́дꙋ, кі́й ᲂу҆́мъ помы́слитъ; ко́е сло́во и҆зрещѝ возмо́жетъ бѡ́льшїѧ пре́жнихъ кѡ́зни лю́тагѡ бори́телѧ, и҆ новоѧвле́нныхъ бг҃обо́рцєвъ на него̀ навѣ́ты и҆ клевєты̀, и҆ є҆ли̑ка, ѡ҆ бл҃гоче́стїи подвиза́ѧсѧ, ѡ҆ѕлоблє́нїѧ и҆ скѡ́рби разли̑чныѧ ѿ тѣ́хъ претерпѣ̀ во всѣ́хъ два́десѧтихъ и҆ тре́хъ лѣ́тѣхъ.І҆талі́йскїй бо ѕвѣ́рь, калаврі́йскїй варлаа́мъ, мїрско́ю мꙋ́дростїю надмева́ѧсѧ и҆ въ сꙋетѣ́ свои́хъ помышле́нїй всѧ̑ мнѧ́й вѣ́дѣти, лю́тꙋю бра́нь воздвиза́етъ на цр҃ковь хрⷭ҇то́вꙋ и҆ на бл҃гочести́вꙋю на́шꙋ вѣ́рꙋ, и҆ на держа́щыѧ сїю̀ тве́рдѡ. Оу҆ча́ше бо ᲂу҆мовре́днѡ, ꙗ҆́кѡ ѻ҆́бщаѧ бл҃года́ть ѻ҆ц҃а̀, сн҃а и҆ ст҃а́гѡ дх҃а, и҆ свѣ́тъ бꙋ́дꙋщагѡ вѣ́ка, и҆́мже и҆ првⷣнїи возсїѧ́ютъ ꙗ҆́кѡ со́лнце, є҆го́же и҆ хрⷭ҇то́съ предпоказа̀ на горѣ̀ возсїѧ́вый, и҆ про́стѡ, всѧ̀ си́ла и҆ дѣ́йство трїѷпоста́снагѡ бж҃ества̀, и҆ всѐ въ бж҃ественнѣ́мъ є҆стествѣ́ ра́знствꙋющее є҆́сть созда́но: бл҃гоче́стнѡ же мꙋ́дрствꙋющыѧ, ꙗ҆́кѡ не созда́нъ є҆́сть бж҃е́ственнѣйшїй ѻ҆́ный свѣ́тъ, и҆ всѧ си́ла и҆ дѣ́йство, \[ничто́же бо вои́стиннꙋ мо́щно є҆́сть но́во приложи́ти ко є҆сте́ственнѣ присꙋ́щымъ бг҃ꙋ\], въ словесѣ́хъ и҆ писа́нїихъ простра́нныхъ и҆менова̀ двобо́жники и҆ многобо́жники, ꙗ҆́коже и҆менꙋ́ютъ на́съ і҆ꙋдє́и, и҆ саве́ллїй, и҆ а҆́рїй. Си́хъ ра́ди ᲂу҆́бо бж҃е́ственный григо́рїй, ꙗ҆́кѡ бл҃гоче́стїѧ ревни́тель и҆ предста́тель пресвѣ́тлый, и҆ па́че всѣ́хъ за сїѐ побора́ѧй и҆ ѡ҆клевета́емь, по́сланъ бы́въ ѿ цр҃кве, въ кѡнстантїно́поль прихо́дитъ. Бж҃е́ственнѣйшемꙋ же царю̀ а҆ндроні́кꙋ, четве́ртомꙋ ѿ палеоло́гѡвъ, ѡ҆ бл҃гоче́стїи ра́тꙋющꙋ, собо́ръ сщ҃е́нный собира́етсѧ. Є҆гда̀ же варлаа́мъ прїи́де, и҆ ꙗ҆влє́на бы́ша є҆гѡ̀ ѕлосла̑внаѧ ᲂу҆чє́нїѧ и҆ на бл҃гоче́стїе ѡ҆глагѡ́ланїѧ, вели́кїй григо́рїй и҆спо́лнисѧ дх҃а бж҃їѧ, и҆ въ си́лꙋ неѡбори́мꙋю ѡ҆бле́ксѧ свы́ше, ᲂу҆ста̀ варлаа́мѡва на бг҃а ѿвє́рстаѧ заградѝ и҆ до конца̀ посрамѝ: и҆ ѻ҆гнедꙋхнове́нными словесы́ и҆ писа́ньми є҆гѡ̀ є҆́рєси, ꙗ҆́кѡ хвра́стїе, въ пе́пелъ ѡ҆братѝ. Тѣ́мже проти́вникъ бл҃гоче́стїѧ, стꙋда̀ не претерпѣ́въ, къ латі́нѡмъ, ѿѻнꙋ́дꙋже прїи́де, бѣ́гомъ ѿи́де. По ѻ҆́номъ же а҆́бїе григо́рїй а҆кїндѵ́на, реко́маго полѷкїндѵ́на, сі́есть многобѣ́дственнаго, собо́рнѣ и҆з̾ѡблича́етъ, и҆ писа̑нїѧ сегѡ̀ словесы̀ сопроти́вными разсыпа́етъ. Причасти́вшїисѧ же ѻ҆́ныхъ па́гꙋбы нижѐ та́кѡ преста́ша бори́ти на цр҃ковь бж҃їю. Та́же принꙋжде́нїемъ мно́гимъ сщ҃е́ннагѡ собо́ра и҆ самагѡ̀ царѧ̀, и҆ па̀че всѣ́хъ бж҃е́ственномꙋ велѣ́нїю повинꙋ́ѧсѧ, григо́рїй на а҆рхїере́йскїй престо́лъ возво́дитсѧ, и҆ ѳессалоні́кскїѧ сщ҃е́нныѧ цр҃кве па́стырь поставлѧ́етсѧ. Тѣ́мже и҆ пре́жнихъ вѧ́щшыѧ мнѡ́гїѧ по́двиги ѡ҆ правосла́внѣй вѣ́рѣ до́блественнѣ и҆ мꙋ́жественнѣ соверша́етъ. Лꙋка̑выѧ бо прее́мники а҆кїндѵ́на и҆ варлаа́ма, мнѡ́гїѧ ꙗ҆́вльшыѧсѧ и҆ лю̑тыѧ, и҆ лю́тыхъ ѕвѣре́й лю̑таѧ рождє́нїѧ, и҆ си́хъ ᲂу҆чє́нїѧ и҆ писа̑нїѧ не є҆ди́ножды, и҆лѝ два́жды, и҆лѝ три́жды, но мно́гажды и҆ мно́гими ви̑ды, нижѐ при є҆ди́номъ царѣ̀, и҆лѝ патрїа́рсѣ, но при трїе́хъ по прее́мствꙋ ски́птры держа́вшихъ и҆ патрїа́рсѣхъ равночи́сленныхъ, и҆ собо́рѣхъ неꙋдобосчислѧ́емыхъ, григо́рїй словесы́ и҆ писа́ньми бг҃одꙋхнове́нными многови́днѡ нисроверга́етъ и҆ до конца̀ побѣжда́етъ. Ѻ҆ба́че нѣ́цыи, ни во что́же полага́юще го́рнїй сꙋ́дъ, та́кѡ неиспра́влени пребы́ша: и҆ всѣ́хъ бо є҆ресе́й сꙋ́ть є҆щѐ ѡ҆ста́нцы безстꙋ́дствꙋющїи проти́вꙋ побѣди́вшихъ ѧ҆̀ ст҃ы́хъ: не глаго́лю ᲂу҆жѐ ѡ҆ вседе́рзѣмъ ро́дѣ і҆ꙋде́йстѣмъ, да́же и҆ доны́нѣ и҆мꙋ́щемъ неи́стовство на хрⷭ҇та̀.

~Такѡвы̀ ᲂу҆́бо и҆ толи̑ки вкра́тцѣ побѣ̑ды вели́кагѡ григо́рїа на нечести̑выѧ. Бг҃ъ же неизрече́нными ѡ҆́бразы, и҆ къ восто́кꙋ сего̀ ѿсыла́етъ ᲂу҆чи́телѧ: посыла́етсѧ бо ꙗ҆́кѡ старѣ́йшина ѿ ѳессалоні́ки въ кѡнстанті́нь гра́дъ, примири́ти ра́знствꙋющыѧ царѝ. Плѣнѧ́етсѧ же ѿ а҆га́рѧнъ, и҆ держи́тсѧ во всѐ лѣ́то, страда́льчески преходѧ̀ мѣста̀ ѿ мѣ́стъ и҆ гра́ды ѿ градѡ́въ и҆ ᲂу҆чѧ̀ небоѧ́зненнѡ хрⷭ҇то́вꙋ є҆ѵⷢ҇лїю. И҆ твє́рдыѧ ᲂу҆́бѡ є҆ще ᲂу҆твержда́ше и҆ молѧ̀ше въ вѣ́рѣ пребы́вати: коле́блющыѧсѧ же въ не́й, и҆ нѣ̑каѧ недоꙋмѣ̑нїѧ и҆ взыска̑нїѧ ѡ҆ бы́вшихъ тогда̀ предлага́ющыѧ, бг҃омꙋ́дреннѡ ᲂу҆твержда́ше, и҆ подаѧ́ше и҆̀мъ дово́льнѣйшее и҆сцѣле́нїе, ѡ҆ ни́хже глаго́лахꙋ. Про́чымъ же невѣ̑рнымъ и҆ ѡ҆каѧ́ннѡ ѿто́ргшымсѧ хрⷭ҇тїа́нѡмъ, и҆ приложи́вшымсѧ ко ѻ҆́нымъ, и҆ поносѧ́щымъ на̑ша ᲂу҆чє́нїѧ ѡ҆ воплоще́ннѣмъ смотре́нїи гдⷭ҇а и҆ бг҃а на́шегѡ и҆ поклоне́нїе ѿ на́съ чтⷭ҇на́гѡ крⷭ҇та̀ и҆ ст҃ы́хъ і҆кѡ́нъ, мно́гажды со дерзнове́нїемъ глаго́лаше. Є҆ще́ же ѡ҆ мѡаме́ѳѣ, и҆ мнѡ́гимъ и҆ны̑мъ взыска́нїємъ ѿ ни́хъ предложє́ннымъ, ѻ҆́вїи ᲂу҆́бѡ ѡ҆ не́мъ дивлѧ́хꙋсѧ, ѻ҆́вїи же на него̀ неи́стовствовахꙋ и҆ рꙋ́ки простира́хꙋ: и҆ мч҃нчески сконча́ли бы́ше є҆го̀, а҆́ще бж҃їимъ про́мысломъ не и́мѣ́ли бы́ша наде́жды пѣ́нѧзи за него̀ полꙋчи́ти, и сегѡ̀ ра́ди пощадѣ́нъ бѣ́. Та́же ѿ хрⷭ҇толюби́выхъ ѡ҆свобожда́етсѧ вели́кїй, и҆ къ своемꙋ̀ ста́дꙋ мч҃нкъ безкро́вный свѣ́тлѡ па́ки ѿхо́дитъ.

~Ко и҆ны̑мъ мнѡ́гимъ и҆ вели̑кимъ дарова́нїємъ и҆ преимꙋ́ществѡмъ, ꙗ҆̀же и҆мѧ́ше, ᲂу҆краси́сѧ то́й и҆ ра́нами хрⷭ҇то́выми, и҆мы́й, по па́ѵлꙋ, въ себѣ̀ и҆ хрⷭ҇тѡ́ва лишє́нїѧ. И҆ да пока́жемъ нѣ̑каѧ ѻ҆́наго ѡ҆писꙋ́ющаѧ, сїѧ̑ бѧ́хꙋ є҆гѡ̀ свѡ́йства: превосхдѧ́щаѧ кро́тость и҆ смире́нїе, \[здѣ̀ не ѡ҆ бз҃ѣ и҆ бж҃е́ственныхъ сло́во, и҆́бо въ си́хъ ѕѣлѡ̀ бѣ̀ побо́рникъ\]: непамѧтоѕло́бїе ѕѣ́льное и҆ неѕло́бїе: тща́шесѧ по си́лѣ бл҃ги́мъ возда́ти тѣ̑мъ, и҆̀же къ немꙋ̀ въ нѣ́кихъ ꙗ҆́влѧ́хꙋсѧ ѕлѝ: ѿню́дъ легкѡ̀ не прїима́ше слове́съ на нѣ̑кїѧ. Ко грѧдꙋ́щымъ напа́стемъ всегда̀ и҆мѣ́ѧше терпѣ́нїе и҆ великодꙋ́шїе, возвыша́шесѧ же над̾ всѧ́кими сла́стьми и҆ тщесла́вїемъ. При́снѡ бѣ́ скꙋ́денъ и҆ незбы́точественъ во всѣ́хъ потре́бахъ тѣле́сныхъ. А҆́ще и҆ толи́ко вре́мѧ и҆знꙋрѧ́емь бѧ́ше, ѻ҆ба́че въ терпѣ́нїи бѣ́ безмо́лвенъ и҆ ти́хъ, и҆ при́снѡ та́кѡ преиспо́лненъ ра́дости, ꙗ҆́кѡ и҆ во внѣ́шнемъ є҆гѡ̀ зра́цѣ ꙗ҆́вѣ бы́сть ви́дѧщымъ: во все́мъ и҆мѣѧше разꙋмѣ́нїе при́снѡ, и҆ внима́нїе, и҆ неразсѣева́емость. Ѿсю́дꙋ ᲂу҆́бо, а҆́ще ѻ҆чеса̀ є҆гѡ̀ и҆ вма́лѣ никогда́же бы̀ша без̾ сле́зъ, ѻ҆ба́че болѣ́зноваше по и҆сто́чникѡмъ сле́зъ. Та́кѡ ᲂу҆́бо и҆з̾ нача́ла да́же до конца̀ на стра̑сти и҆ де́моны страда́льчески подвиза́шесѧ, и҆ ѿ хрⷭ҇то́вы цр҃кве дале́че є҆ретїкѝ ѿгонѧ́ше, и҆ правосла́внꙋю вѣ́рꙋ словесы́ и҆ писа́ньми и҆з̾ѧснѧ́ше, и҆ тѣ́ми ꙗ҆́коже печа́тїю всѐ писа́нїе бг҃одꙋхнове́нное запечатлѣ́: тѣ́мъ житїѐ є҆гѡ̀ и҆ сло́во бы́сть ꙗ҆́коже послѣсло́вїе нѣ́кое и҆ печа́ть житїю̀ и҆ словесє́мъ ст҃ы́хъ. Є҆ще́ же своѐ ста́до трина́десѧть лѣ́тъ а҆пⷭ҇льски и҆ бг҃оꙋго́днѡ ᲂу҆па́съ, и҆ ᲂу҆чи́тельными словесы̀ ᲂу҆краси́въ, и҆ ко ѡ҆гра́дѣ нбⷭ҇нѣй ᲂу҆пра́вивъ,и҆, ꙗ҆́кѡ рещѝ, ѻ҆́бщїй всѣ́хъ живы́хъ и҆ пото́мъ бꙋ́дꙋщихъ правосла́вныхъ дѣ́латель ꙗ҆ви́всѧ, къпремі́рнѣй жи́зни прелага́етсѧ въ лѣ́то ты́сѧща трѝста шестьдесѧ́тъ второ́е по хрⷭ҇тѣ̀, пожи́въ всѣ́хъ лѣ́тъ шестьдесѧ́тъ и҆ трѝ. И҆ дꙋ́хъ ᲂу҆́бѡ въ рꙋ́цѣ бж҃їи предае́тъ, тѣ́ло же, свѧщє́нныѧ своѧ̑ ѡ҆ста́нки, па́ствѣ ѡ҆ставлѧ́етъ, ꙗ҆́кѡ нѣ́кїй жре́бїй и҆ сокро́вище предраго́е: є҆́же и҆ храни́тсѧ въ ѳессалонїкі́йстѣй митропо́лїи, и҆зрѧ́днѡ въ коне́цъ просвѣще́нное и҆ просла́вленное: чꙋдесы́ бо на кі́йждо де́нь вѣ́рнѡ приходѧ́щыѧ бл҃годѣ́етъ и҆ ѿ недꙋ́гѡвъ всѧ́ческихъ и҆збавле́нїе да́рꙋетъ ѿ ни́хже не ма́лѡ і҆сто́рїа ѡ҆ не́мъ повѣ́даетъ.

~Тогѡ̀ ᲂу҆́бо мл҃твами, бж҃е, поми́лꙋй и҆ сп҃сѝ на́съ. а҆ми́нь.

=Пѣ́снь з҃.=
{{text_align=center}}

=І҆рмо́съ:= ~Ѿ і҆ꙋде́и доше́дше:

~Дерзнове́нїѧ не и҆́мамъ нарещи́сѧ сы́нъ тво́й, ѻ҆́ч҃е чл҃вѣколю́бче: молю́сѧ бы́ти ꙗ҆́кѡ є҆ди́нъ ѿ нає́мникъ твои́хъ. не гнꙋша́йсѧ менє̀ зовꙋ́ща: ѻ҆тє́цъ на́шихъ бж҃е, бл҃гослове́нъ є҆сѝ.

~Ѡ҆скверни́вше пе́рвымъ житїе́мъ жи́знь и҆ погꙋби́вше бл҃горо́дїе пе́рвое, притеце́мъ ко є҆ди́номꙋ ѻ҆ц҃ꙋ̀ и҆ бг҃ꙋ на́шемꙋ съ покаѧ́нїемъ те́плымъ, да прїи́мемъ сп҃се́нїе.

~Же́стокъ граждани́нъ, є҆мꙋ́же рабо́тати а҆́зъ ѡ҆каѧ́нный ѡ҆сꙋди́хсѧ: гла́дъ же, є҆го́же под̾ѧ́хъ, свинїѧ́мъ ᲂу҆гожда́ѧ, крѣ́покъ и҆ нестерпи́мь. но ѡ҆бра́щьсѧ прошꙋ̀: сп҃се, поми́лꙋй мѧ̀.

=Бг҃оро́диченъ: Оу҆=мерщвле́нное є҆стество̀ ѡ҆живи́ла є҆сѝ, є҆ди́на жи́знь ро́ждшаѧ, дв҃о бцⷣе: тѣ́мже тѧ̀ сп҃се́нїе вѣ́рнїи вѣ́мы, ѻ҆тє́цъ на́шихъ бг҃а пло́тїю ро́ждшꙋю.

=И҆́ный.=
{{text_align=center}}

=І҆рмо́съ:= ~Не послꙋжи́ша бг҃омꙋ́дрїи:

~Словесє́мъ и҆ писа́нїємъ твои̑мъ бесѣ́дꙋющїи, григо́рїе, поꙋча́ютсѧ ра́зꙋмꙋ бж҃їю, и҆ по́лни ꙗ҆влѧ́ютсѧ премꙋ́дрости дх҃о́вныѧ, и҆ несозда́ннꙋю бл҃года́ть и҆ дѣ́йство бж҃їе бг҃осло́вствꙋютъ.

~Ме́чь и҆ стрѣ́лы ѕлосла́вныхъ до конца̀ сокрꙋши́лъ є҆сѝ, и҆ го́рдость варлаа́мовꙋ, и҆ всѧ́кꙋю си́лꙋ є҆реті́ческꙋю ꙗ҆́кѡ тка́нїе паꙋка̀ расточи́лъ є҆сѝ, а҆́ки ка́мень превели́кїй, і҆ера́рше.

~Запечатлѣ́сѧ твои́ми словесы̀ и҆ ᲂу҆че́ньми и҆ писа̑нїи вѣ́ра бл҃гочести́выхъ, и҆ де́рзость є҆́реси ста̀, григо́рїе, и҆ низложе́нїе правосла́вїѧ преста̀ и҆ крѣ́пость ѕлосла́вныхъ.

=Бг҃оро́диченъ:= ~И҆сцѣле́нїй и҆сто́чникъ тѧ̀ вои́стиннꙋ вѣ́дꙋще, и҆зсꙋша́емїи страсте́й болѣ́зньми, почерпа́емъ сп҃си́тєльныѧ и҆ бж҃е́ственныѧ стрꙋи̑ и҆ взыва́емъ: бл҃гослове́нъ, всечⷭ҇таѧ, пло́дъ твоегѡ̀ чре́ва.

=Пѣ́снь и҃.=
{{text_align=center}}

=І҆рмо́съ:= ~Седмери́цею пе́щь:

~Безмѣ́рнагѡ и҆ мно́гагѡ милосе́рдїѧ твоегѡ̀ бога́тство вѣ́мы, влⷣко, въ тѧ̀ вѣ́ровавшїи. тѣ́мже тѝ припа́даемъ съ блꙋ́днымъ всѝ те́плѣ: прїимѝ согрѣши́вшыѧ и҆ къ тебѣ̀ прибѣ́гшыѧ, ще́дре: нѣ́сть бо, нѣ́сть грѣ́хъ, твоѐ чл҃вѣколю́бїе побѣди́ти могі́й.

~Милосе́рдїѧ ра́ди себѐ смири́въ, влⷣко, па́дшымъ твои̑мъ сынѡ́мъ прибли́жилсѧ є҆сѝ: са́мъ бо,чл҃вѣколю́бче, срѣ́тилъ є҆сѝ па́дшихъ, и҆ ѡ҆блобыза́еши, и҆ сп҃се́нїе да́рꙋеши: а҆́ще кто̀ и҆ до́лꙋ па́днетъ, млⷭ҇тивъ сы́й не гнѣ́ваешисѧ, ꙗ҆́кѡ чл҃вѣколю́бецъ.

~Стра́шнѣйшїй сꙋ́дъ менѐ ᲂу҆срѧ́щетъ, ѽ влⷣко, занѐ тѧ̀ чл҃вѣколю́бца и҆ неѕло́бива зрѧ̀, не притека́ю къ тебѣ̀, зовы́й гла́сомъ блꙋ́днагѡ, но въ лѣ́ности житїѐ препровожда́ю: ты̀ ᲂу҆́бо млⷭ҇тивъ бꙋ́ди мѝ, и҆ ѿ ѡ҆сꙋжде́нїѧ ѻ҆́нагѡ и҆схитѝ, ще́дре, покаѧ́нїѧ ра́ди.

=Трⷪ҇ченъ:= ~Не трѝ бо́ги сла́вимъ, но є҆ди́но бж҃ество̀, три́ же вои́стиннꙋ ѵ҆поста̑си чти́мъ, ѻ҆ц҃а̀ нерожде́нна, и҆ сн҃а рожде́нна ѿ ѻ҆ц҃а̀, и҆ и҆схо́дна ѿ ѻ҆ц҃а̀ ст҃а́го дх҃а, бг҃а є҆ди́наго трѝ, а҆́ще и҆ зва́нїе ко́еждо, ꙗ҆́коже бг҃ъ є҆́сть вѣ́рнѡ сла̑вимыѧ.

=Бг҃оро́диченъ:= ~Ѿ мно́гихъ мѧ̀ напа́стей преклоне́на и҆ печа́лей бꙋ́рею потоплѧ́ема и҆зба́ви твое́ю мл҃твою, всенепоро́чнаѧ, приста́нище сп҃се́нїѧ, и҆ ѿ всѣ́хъ и҆схити́вши сп҃сѝ, пречⷭ҇таѧ: да тѧ̀ досто́йнѡ ꙗ҆́кѡ те́плꙋю предста́тельницꙋ сла́влю бцⷣꙋ во всѧ̑ вѣ́ки.

=И҆́ный.=
{{text_align=center}}

=І҆рмо́съ:= ~Ѻ҆́троки бл҃гочести̑выѧ въ пещѝ:

~Предстои́ши ны́нѣ престо́лꙋ всеще́драгѡ, ꙗ҆́кѡ бг҃осло́вѡмъ подо́бный и҆ си̑мъ є҆динонра́вный,премꙋ́дре григо́рїе, ѳессалоні́кскїй предстоѧ́телю, і҆ера́рхѡвъ добро́то, свѣ́тлѡ ѡ҆блиста́всѧ сла́вою сщ҃еннонача́лїѧ, бг҃ꙋ и҆ ны́нѣ слꙋжѧ̀.

~Вѣ́дый чистотꙋ̀ твоегѡ̀ помышле́нїѧ бг҃ъ, и҆ пре́жде чре́ва, и҆ пре́жде зача́тїѧ, возглаго́ла ꙗ҆́снѡ вѣ́рномꙋ бж҃е́ственномꙋ царю̀, ꙗ҆́кѡ цр҃кви неѡбори́мь бꙋ́деши побо́рникъ: тѣ́мже пра́вилъ и҆звѣ́ствомъ, мѵ́ромъ а҆рхїере́йства запечатлѣ́нъ є҆сѝ.

~Побѣжда́етсѧ ꙗ҆́вѣ и҆ бѣ́дствꙋетъ собра́нїе полѷкїндѵ́на дла́нїю твое́ю и҆ мꙋ́дрыми твои́ми глагѡ́лы, пресла́вне григо́рїе, ѳессалоні́кскїй предстоѧ́телю, и҆ ꙗ҆́кѡ и҆счеза́етъ ды́мъ, и҆счезѐ гнило́е со́нмище, твои́мъ громогла́снымъ и҆ бг҃осло́внымъ ѧ҆зы́комъ.

=Бг҃оро́диченъ:= ~Сло́во бж҃їе воз̾ѡбразѝ въ тебѣ̀, дв҃о, кра́йнею бл҃госты́нею, человѣ́ческое є҆стество̀ ѡ҆тѧгче́нное страстьмѝ, и҆ всѐ ѡ҆бновѝ и҆ ѡ҆свѧтѝ: тѣ́мже тобо́ю сп҃се́ни, тѧ̀ славосло́вимъ во всѧ̑ вѣ́ки.

=Пѣ́снь ѳ҃.=
{{text_align=center}}

=І҆рмо́съ: Оу҆=жасе́сѧ ѡ҆ се́мъ нб҃о:

~Ны́нѣ менє̀ ра́ди закла́вшемꙋсѧ твоемꙋ̀ тельцꙋ̀, ра́дости и҆ весе́лїѧ и҆спо́лни мою̀ дꙋ́шꙋ,ча́ющꙋю сегѡ̀ ѿ тебє̀, бж҃е: заблꙋ́ждшаго прїими́ мѧ, и҆ ᲂу҆мерщвле́ннаго къ жи́зни возведѝ, и҆ въ бж҃е́ственнꙋю ѡ҆де́ждꙋ сп҃се́нїѧ, въ нетлѣ́нїе мѧ̀ ѡ҆блецы̀.

~Дꙋ́шы ᲂу҆далє́нныѧ ѿ бг҃а и҆ бж҃е́ственныхъ дарова́нїй лишє́нныѧ, прїиди́те те́плѣ, и҆ блꙋ́днагѡ ѡ҆браще́нїе воспрїи́мше воззове́мъ: ѻ҆́ч҃е бл҃гі́й, и҆́же на нб҃сѣ́хъ, согрѣши́хомъ тѝ всѝ, ѡ҆чи́сти и҆ сп҃сѝ прибѣга́ющыѧ къ млⷭ҇ти твое́й.

~Ꙗ҆́кѡ и҆мы́й милосе́рдїѧ мно́жество мно́гое, не гнꙋша́йсѧ менє̀, гдⷭ҇и, гдⷭ҇и, во мно́гихъ сласте́хъ бога́тство и҆жди́вша, и҆ прибѣга́юща ны́нѣ, и҆ зовꙋ́ща гла́сомъ блꙋ́днагѡ: согрѣши́хъ тѝ,сп҃сѝ прибѣга́ющаго къ млⷭ҇ти твое́й.

=Бг҃оро́диченъ:= ~Сп҃се́нїѧ приста́нище и҆ наставле́нїе, и҆ предста́тельницꙋ тѧ̀ и҆́мамъ ра́бъ тво́й, да и҆зба́влюсѧ ѿ лю́тыхъ всѣ́хъ препѧ́тїй мольба́ми твои́ми къ бг҃ꙋ, влⷣчце бл҃га́ѧ: ꙗ҆́кѡ на тѧ̀ всю̀ мою̀ наде́ждꙋ возложи́хъ любо́вїю, да вѣ́рою велича́ю тѧ̀.

=И҆́ный.=
{{text_align=center}}

=І҆рмо́съ:= ~Всѧ́къ земноро́дный:

~Зерца́ло бж҃їе ꙗ҆ви́лсѧ є҆сѝ, григо́рїе: є҆́же бо по ѡ҆́бразꙋ нескве́рно соблю́лъ є҆сѝ, ᲂу҆́мъ же влады́кꙋ на стра̑сти плотскі̑ѧ мꙋ́жески поста́вивъ, є҆́же по подо́бїю воспрїѧ́лъ є҆сѝ. тѣ́мже до́мъ ст҃ы́ѧ трⷪ҇цы бы́лъ є҆сѝ свѣтлѣ́йшїй.

~Ца́рь бл҃гочести́вый крила́таго тѧ̀ воздꙋхохо́дна показꙋ́етъ, семꙋ̀ спобо́рствꙋюща, ꙗ҆́кѡ всего̀̀ и҆спо́лнена бж҃е́ственнагѡ дх҃а, проти́вꙋ сꙋемꙋ́дреннагѡ и҆ неи́стовнагѡ варлаа́ма, глаго́лющагѡ на высотꙋ̀ бж҃їю непра́вєднаѧ, є҆го́же пра́веднѡ побѣди́лъ є҆сѝ.

~Ве́сь бы́въ премꙋ́дрости лꙋ́чшїѧ и҆спо́лненъ, сла́вне, свѣ́тъ мі́рови возсїѧ́лъ є҆сѝ, правосла́вїѧ и҆сточи́въ догма́ты: дрꙋ́жествомъ бо и҆зрѧ́днагѡ любомꙋ́дрїѧ, премꙋ́дре, бж҃е́ственный стра́хъ во чре́вѣ зача́лъ є҆сѝ, и҆ словеса̀ дх҃а породи́лъ є҆сѝ.

=Бг҃оро́диченъ:= ~Пѣ́снь бл҃годаре́нїѧ тебѣ̀ вѣ́рнїи согла́снѡ прино́симъ, ты́ бо дре́внее на́ше проклѧ́тїе разрꙋши́ла є҆сѝ, бг҃ороди́тельнице: и҆ бл҃гослове́нїе бж҃е́ственное всѝ, тобо́ю прїе́млемъ, сп҃се́нїе, просвѣще́нїе, и҆ млⷭ҇ть, и҆ ра́дость вѣ́чнꙋю.

=Є҆ѯапостїла́рїй воскрⷭ҇нъ.= =Сла́ва, ст҃а́гѡ.=
{{text_align=center}}

=Подо́бенъ:= ~Со ᲂу҆ч҃нки̑ взы́демъ:
{{text_align=center}}

~Ра́дꙋйсѧ, ѻ҆тцє́въ похвало̀, бг҃осло́вѡвъ ᲂу҆ста̀, безмо́лвїѧ селе́нїе, премꙋ́дрости до́ме,ᲂу҆чи́телей ве́рше, пꙋчи́но сло́ва: ра́дꙋйсѧ, дѣѧ́нїѧ ѻ҆рга́не, видѣ́нїѧ кра́ю, и҆ и҆сцѣли́телю недꙋ́гѡвъ человѣ́ческихъ: ра́дꙋйсѧ, дх҃а хра́ме, и҆ ᲂу҆ме́рый и҆ живы́й, ѻ҆́тче.

=И҆ ны́нѣ, бг҃оро́диченъ:=
{{text_align=center}}

~Влⷣчце, всѣ́хъ цр҃и́це и҆ всѣ́хъ вы́шшаѧ, всѧ̑ же гѡ́рнѧѧ вѡ́инства превосходѧ́щаѧ, прострѝ рꙋ́кꙋ держа́внꙋ, и҆ сохранѝ мі́ръ, сщ҃є́нники бл҃гословѝ тебѣ̀ сщ҃еннодѣ́йствꙋющыѧ, мона́хи же простѝ, молѧ́щыѧсѧ тебѣ́. \[+і҆мпера́тора+\] лю́ди всѧ̑ ᲂу҆мирѝ, и҆ сꙋ́щыѧ въ пала́тѣ: во́инство же ᲂу҆крѣпѝ во вре́мѧ бра́ни: се́й гра́дъ соблюдѝ, ст҃а́ѧ бцⷣе. и҆ ны́нѣ на́съ сподо́би ви́дѣти нбⷭ҇ное црⷭ҇тво и҆ ра́йскꙋю две́рь, є҆гда̀ сѧ́детъ сꙋдїѧ̀ сꙋди́ти вселе́ннѣй, во второ́мъ и҆ стра́шнѣмъ сꙋди́лищи, влⷣчце а҆́гг҃лѡвъ.

=На хвали́техъ поста́вимъ стїхѡ́въ ѕ҃, и҆ пое́мъ стїхи̑ры воскрⷭ҇ны є҃: и҆ настоѧ́щыѧ г҃, гла́съ а҃.=
{{text_align=center}}

=Подо́бенъ:= ~Нбⷭ҇ныхъ чинѡ́въ:
{{text_align=center}}

~Бл҃же́ннꙋю въ мі́рѣ жи́знь соверши́лъ є҆сѝ, и҆ ны́нѣ бл҃же́нныхъ собо́рѡмъ сра́дꙋешисѧ, и҆ на землѝ кро́ткихъ ꙗ҆́кѡ кро́токъ живе́ши, ст҃и́телю григо́рїе: бл҃года́тїю же чꙋде́съ богатѣ́еши ѿ бг҃а, ю҆́же подае́ши чтꙋ́щымъ тѧ̀.

=Сті́хъ: Оу҆=ста̀ првⷣнагѡ поꙋча́тсѧ премꙋ́дрости, и҆ ѧ҆зы́къ є҆гѡ̀ возглаго́летъ сꙋ́дъ.

~Правосла́вїѧ догма́ты насади́лъ є҆сѝ, бл҃же́нне, ѿсѣкъ те́рнїе ѕлосла́вїѧ: и҆ вѣ́ры сѣ́мѧ ᲂу҆мно́живъ до́брѣ, ѡ҆дожде́нїемъ слове́съ твои́хъ, стокра́тный кла́съ, ꙗ҆́кѡ дѣ́ѧтельный земледѣ́латель, бг҃ꙋ прине́слъ є҆сѝ.

=Сті́хъ:= ~Сщ҃е́нницы твоѝ, гдⷭ҇и, ѡ҆блекꙋ́тсѧ пра́вдою, и прпⷣбнїи твоѝ возра́дꙋютсѧ.

~Непоро́чнагѡ твоегѡ̀ житїѧ̀ свѣ́тлости, бл҃же́нне, ᲂу҆диви́шасѧ а҆́гг҃лъ и҆ человѣ̑къ собо́ри: и҆́бо произволе́нїемъ тве́рдый подви́жникъ и҆ по́стникъ ꙗ҆ви́лсѧ є҆сѝ, и҆ ст҃и́тель, и҆ досто́йный слꙋжи́тель бж҃їй, и҆ дрꙋ́гъ и҆́скреннїй.

=И҆ глаго́лемъ сті́хъ:= ~Воскрⷭ҇нѝ, гдⷭ҇и бж҃е мо́й, да вознесе́тсѧ рꙋка̀ твоѧ̀: не забꙋ́ди ᲂу҆бо́гихъ твои́хъ до конца̀.

=И҆ пое́мъ самогла́сенъ, гла́съ ѕ҃:=
{{text_align=center}}

~Во тьмѣ̀ согрѣше́нїй ходѧ́щымъ, свѣ́тъ возсїѧ́лъ є҆сѝ, хрⷭ҇тѐ, вре́менемъ воздержа́нїѧ. и҆ наро́читый де́нь стрⷭ҇ти твоеѧ̀ покажѝ на́мъ, да вопїе́мъ тебѣ̀: воста́ни, бж҃е, поми́лꙋй на́съ.

=Сла́ва, то́йже. И҆ ны́нѣ:= ~Пребл҃гослове́нна є҆сѝ: =Славосло́вїе вели́кое, и҆ ѿпꙋ́стъ. На лїтꙋргі́и: Бл҃жє́нна гла́са, на ѕ҃: и҆ ст҃а́гѡ пѣ́снь г҃, на д҃. Прокі́менъ, гла́съ є҃:= ~Ты̀, гдⷭ҇и, сохрани́ши ны̀ и҆ соблюде́ши ны̀ ѿ ро́да сегѡ̀ и҆ во вѣ́къ. =Сті́хъ:= ~Сп҃си́ мѧ, гдⷭ҇и, ꙗ҆́кѡ ѡ҆скꙋдѣ̀ прпⷣбный. =А҆пⷭ҇лъ ко є҆вре́ємъ, зача́ло т҃д. А҆ллилꙋ́їа гла́са. Є҆ѵⷢ҇лїе ѿ ма́рка, зача́ло з҃. И҆ ст҃о́мꙋ всѧ̀ слꙋ́жба ст҃и́тельскаѧ. Прича́стенъ:= ~Хвали́те гдⷭ҇а съ нб҃съ:

![Image86](Pictures/10000000000000AE0000003C48654098E398BFC2.png)

![Image87](Pictures/100000000000036A00000062C3AD11E9AD5C8CF8.png)

+=Въ недѣ́лю ве́чера,=+
{{text_align=center}}

=во свѣти́льничное поста́вимъ стїхѡ́въ і҃: и҆ пое́мъ ᲂу҆мили́тєльны ѻ҆смогла́сника д҃, и҆ трїѡ́ди подо́бны господи́на і҆ѡ́сифа, гла́съ и҃.=
{{text_align=center}}

=Подо́бенъ:= ~Неизче́тенъ:
{{text_align=center}}

~Безчи́слєннаѧ тѝ прегрѣши́въ, безчи́сленныхъ мꙋ́къ ѡ҆жида́ю: скре́жета зꙋ́бнагѡ, и҆ пла́ча неꙋтѣ́шимагѡ, гее́нны ѻ҆́гненныѧ, и҆ тьмы̀, и҆ та́ртара, сꙋдїѐ пра́веднѣйшїй. сле́зы ᲂу҆́бо мѝ да́рꙋй, и҆́миже ѡ҆брѧ́щꙋ ѡ҆ставле́нїе и҆ ѕѡ́лъ мои́хъ разрѣше́нїе, постѧ́сѧ и҆ зовы́й тѝ: влⷣко хрⷭ҇тѐ, ᲂу҆ще́дри мѧ̀, вели́кїѧ ра́ди и҆ бога́тыѧ млⷭ҇ти.

~Менѐ заблꙋ́ждшаго на гора́хъ престꙋпле́нїй лю́тыхъ взыщѝ, сло́ве, и҆ къ тебѣ̀ воззовѝ, ѡ҆бы̑чаи лꙋка̑выѧ ѿ ᲂу҆ма̀ моегѡ̀ дале́че ѿгонѧ́ѧ. ᲂу҆ме́рша па́ки ѡ҆живѝ, и҆ посто́мъ ѡ҆чи́сти, въ пла́чи непреста́ннѣмъ вопїю́ща и҆ глаго́люща: влⷣко хрⷭ҇тѐ, ᲂу҆ще́дри мѧ̀, за вели́кїѧ ра́ди и҆ бога́тыѧ млⷭ҇ти.

=И҆́на стїхи́ра, господи́на ѳео́дѡра, гла́съ то́йже.=
{{text_align=center}}

=Подо́бенъ:= ~Пресла́вное:
{{text_align=center}}

~Поста̀ наче́нше седми́цꙋ тре́тїю, трⷪ҇цꙋ чтⷭ҇нꙋ́ю восхва́лимъ, вѣ́рнїи, про́чее ра́достнѡ преходѧ́ще: плотскі̑ѧ же стра̑сти ᲂу҆вѧди́вше ѿ дꙋ́шъ на́шихъ, цвѣ́ты бж҃е́ствєнныѧ пожне́мъ, вѣнцы̀ и҆спле́тше пе́рвомꙋ и҆з̾ дні́й, да всѝ хрⷭ҇та̀ ꙗ҆́кѡ побѣди́телѧ, вѣнцы̀ носѧ́ще, воспои́мъ.

=И҆ мине́и г҃. Сла́ва, и҆ ны́нѣ, бг҃оро́диченъ.=
{{text_align=center}}

~Свѣ́те ти́хїй: =По вхо́дѣ прокі́менъ, гла́съ и҃:= ~Не ѿвратѝ лица̀ твоегѡ̀ ѿ ѻ҆́трока твоегѡ̀.

=На стїхо́внѣ самогла́сенъ днѐ, два́жды, гла́съ и҃:=
{{text_align=center}}

~Брѡзды̀ и҆сплюва́хъ ѻ҆те́чєскїѧ, непостоѧ́ннымъ ᲂу҆мо́мъ: со ско́тскими грѣхо́вными помышле́ньми пожи́хъ, всѐ моѐ житїѐ и҆жди́въ блꙋ́днѡ ѡ҆каѧ́нный а҆́зъ: пи́щи лиша́емь ᲂу҆твержда́ющїѧ се́рдце, вре́меннѡ ᲂу҆тꙋчнѧ́ющею сла́стїю насыща́хсѧ: но ѻ҆́ч҃е бл҃гі́й, не затвори́ ми человѣколю̑бнаѧ нѣ̑дра, но ѿве́рзъ прїими́ мѧ ꙗ҆́кѡ блꙋ́днаго сы́на, и҆ сп҃си́ мѧ.

=Мч҃ниченъ:= ~Мч҃ницы гдⷭ҇ни, всѧ́ко мѣ́сто ѡ҆сщ҃а́ете, и҆ всѧ́къ недꙋ́гъ врачꙋ́ете: и҆ ны́нѣ моли́те, и҆зба́витисѧ ѿ сѣте́й вра́жїихъ дꙋша́мъ на́шымъ, мо́лимсѧ.

=Сла́ва, и҆ ны́нѣ, бг҃оро́диченъ, гла́съ то́йже:=
{{text_align=center}}

~Нбⷭ҇ныѧ си̑лы пою́тъ тѧ̀, бл҃года́тнаѧ мт҃и безневѣ́стнаѧ: и҆ мы̀ славосло́вимъ неизслѣ́димое твоѐ ржⷭ҇тво̀. бцⷣе, молѝ сп҃сти́сѧ дꙋша́мъ на́шымъ.

=И҆ про́чее послѣ́дованїе, ꙗ҆́кѡ пред̾ѧви́сѧ.=
{{text_align=center}}

![Image88](Pictures/1000000000000154000000A747D70394A2BCC601.png)
