![Рисунок 107](Pictures/100000000000036D00000093A10EF874767082E9.png)

=Въ понедѣ́льникъ г҃-ѧ седми́цы на ᲂу҆́трени,=
{{text_align=center}}

=трⷪ҇чны гла́са. По а҃-мъ стїхосло́вїи, глаго́лемъ сѣда́льны ᲂу҆мили́тєльныѧ ѻ҆смогла́сника, слꙋчи́вшагѡсѧ гла́са.=
{{text_align=center}}

=По в҃-мъ стїхосло́вїи сѣда́ленъ, господи́на і҆ѡ́сифа, гла́съ и҃.=
{{text_align=center}}

=Подо́бенъ:= ~Повелѣ́нное та́йнѡ:
{{text_align=center}}

~Воздержа́нїѧ ѻ҆гне́мъ попали́мъ всѝ хвра̑стнаѧ страсте́й воста̑нїѧ и҆ пла́мень ѻ҆́ный негаси́мый ᲂу҆гаси́мъ ны́нѣ сле́зными тѡ́ки, вопїю́ще хотѧ́щемꙋ сꙋди́ти все́й землѝ: сп҃се бл҃госе́рде гдⷭ҇и,неѡсꙋждє́ны на́съ соблюдѝ, подаѧ̀ на́мъ согрѣше́нїй проще́нїе. =\[Два́жды.\]=

=Бг҃оро́диченъ, подо́бенъ:=
{{text_align=center}}

~Бг҃обл҃года́тнаѧ чтⷭ҇аѧ бл҃гослове́ннаѧ, милосе́рдїѧ ра́ди щедро́тъ и҆з̾ тебє̀ рожде́ннаго, съ вы́шними си́лами и҆ со а҆рха́гг҃лы и҆ со всѣ́ми безпло́тными, ѡ҆ на́съ молѝ непреста́ннѡ, да́ти на́мъ пре́жде конца̀ проще́нїе и҆ ѡ҆чище́нїе грѣхѡ́въ, и҆ житїѧ̀ и҆справле́нїе, ꙗ҆́кѡ да ѡ҆брѧ́щемъ млⷭ҇ть.

=По г҃-мъ же стїхосло́вїи сѣда́ленъ, господи́на ѳео́дѡра,=
{{text_align=center}}

=гла́съ и҃.=
{{text_align=center}}

=Подо́бенъ:= ~Повелѣ́нное та́йнѡ:
{{text_align=center}}

~Трⷪ҇це ст҃а́ѧ и҆ чтⷭ҇на́ѧ, поста̀ седми́цꙋ тре́тїю соверша́ющыѧ сохранѝ цѣ̑лы и҆ неѡсꙋждє́ны,досто́йнѣ тещѝ къ про́чымъ и҆ всѧ̑ за́пѡвѣди твоѧ̑ соверша́ти: ꙗ҆́кѡ да си́це дости́гнемъ неѡсꙋжде́ннѡ ви́дѣти пресла́вное воскрⷭ҇нїе, пѣ́нїе хвале́бное приносѧ́ще. =\[Два́жды.\]=

=Бг҃оро́диченъ, гла́съ то́йже:=
{{text_align=center}}

~Предста́тельство вѣ́рныхъ бг҃ороди́тельнице, скорбѧ́щихъ ра́дость и҆ пла́чꙋщихъ преве́лїе ᲂу҆тѣше́нїе, преесте́ственнѡ ро́ждшагосѧ ѿ чре́ва всест҃а́гѡ твоегѡ̀, дв҃о, непреста́ннѡ ѡ҆ на́съ со а҆́гг҃лы и҆ нача́лы молѝ, и҆зба́витисѧ на́мъ ѿ лю́тагѡ ѡ҆сꙋжде́нїѧ въ ча́съ и҆спыта́нїѧ.

=Канѡ́нъ въ мине́и, и҆ настоѧ́щїй трипѣ́снецъ, господи́на і҆ѡ́сифа.=
{{text_align=center}}

=И҆ стїхосло́витсѧ пѣ́снь. Гла́съ и҃.=
{{text_align=center}}

=Пѣ́снь а҃.=
{{text_align=center}}

=І҆рмо́съ:= ~Пѣ́снь возсле́мъ, лю́дїе:

~И҆мѣ́ѧ ꙗ҆́кѡ бг҃ъ милосе́рдїе, ка́ющасѧ прїимѝ мѧ̀, и҆жди́вшаго житїѐ моѐ блꙋ́днѡ. вопїю̀ тѝ: согрѣши́хъ, ѡ҆бличи́телей не тре́бꙋю, стꙋ́дъ дѣ́лъ мои́хъ приносѧ̀.

~Ѡ҆ста́вивъ снѣ́дь а҆́гг҃льскꙋю, ᲂу҆подо́бихсѧ скотѡ́мъ, пита́ѧсѧ скве́рною ѕло́бою: ты̀ же ѡ҆браща́ющасѧ прїимѝ мѧ̀, ꙗ҆́кѡ є҆ди́наго ѿ нає́мникъ твои́хъ, нбⷭ҇ный ѻ҆́ч҃е.

~Но́щь сласте́й ѿ пи́щи быва́ющꙋю всѝ вѣ́рнїи ѡ҆ста́вивше, къ свѣ́тꙋ и҆́стины со тща́нїемъ пристꙋ́пимъ, да свѣтоно́снагѡ пи́ра сподо́бимсѧ.

=Бг҃оро́диченъ:= ~Ра́дꙋйсѧ, прест҃ы́й хра́ме, рꙋно̀ бг҃оро́сное, запечатлѣ́нный и҆сто́чниче безсме́ртныѧ стрꙋѝ: ста́до твоѐ, влⷣчце сохранѧ́й ѿ всѧ́кихъ сопроти́вныхъ невоева́но.

=И҆́ный, господи́на ѳео́дѡра. Гла́съ то́йже.=
{{text_align=center}}

=І҆рмо́съ:= ~Пои́мъ пѣ́снь бг҃ꙋ:

~Ны́нѣ въ седми́цахъ трїе́хъ, ꙗ҆́коже дре́вле тридне́внѣ і҆и҃ль, ѡ҆чи́стившесѧ, бра́тїе, горы̀ моли́твъ дости́гнемъ, и҆ ѿтꙋ́дꙋ бж҃е́ственныѧ гла́сы ᲂу҆слы́шавше, хрⷭ҇та̀ воспои́мъ.

~Ꙗ҆́коже самѱѡ́нъ посто́мъ ᲂу҆крѣпи́вшесѧ, прїиди́те, лю́дїе, ꙗ҆́коже и҆на́го ѕвѣ́рѧ порази́мъ чре́внаго бѣ́са, и҆ да не посмѣе́тсѧ далі́да страсте́й, прельща́ющаѧ на́съ.

=Трⷪ҇ченъ:= ~Трѝ пою̀ херꙋві́мски тебѐ, ст҃о́е бж҃ество̀: свѣ́ты и҆ свѣ́тъ, и҆ жи́знь и҆ жи̑зни, бг҃а ро́ждшаго, бг҃а рожде́ннаго и҆ бг҃а ѿ ѻ҆ц҃а̀ и҆сходѧ́щаго, дх҃а жива́го.

=Бг҃оро́диченъ:= ~Ра́дꙋйсѧ, є҆́ѵы ра́досте: и҆́бо ѻ҆́ныѧ печа́ль ржⷭ҇тво́мъ твои́мъ преста̀, чтⷭ҇аѧ.ра́дꙋйсѧ, незаходи́магѡ свѣ́та свѣ́тлый ѡ҆́блаче, и҆з̾ негѡ́же возсїѧ̀ хрⷭ҇то́съ бг҃ъ.

=Сла́ва тебѣ̀, бж҃е на́шъ, сла́ва тебѣ̀.=

~Ꙗ҆́коже дв҃дъ вѣ́рою, и҆ мы̀ смиренномꙋ́дрїемъ воѡрꙋжи́вшесѧ, ꙗ҆́кѡ и҆на́го голїа́ѳа, го́рдый ᲂу҆́мъ низложи́вше, посѣце́мъ кꙋ́пнѡ и҆ тьмы̑ страсте́й.

=І҆рмо́съ:= ~Пои́мъ пѣ́снь бг҃ꙋ, і҆и҃лѧ ѿ го́рькагѡ ра́бства фараѡ́нова и҆зба́вльшемꙋ и҆ ѻ҆́гненнымъ столпо́мъ и҆ свѣ́тлымъ ѡ҆́блакомъ наста́вльшемꙋ, ꙗ҆́кѡ просла́висѧ.

=Пѣ́снь и҃.=
{{text_align=center}}

=І҆рмо́съ:= ~Бг҃оглаго́ливїи ѻ҆́троцы:

~И҆жди́въ бога́тство ѻ҆те́ческое со блꙋдни́цами, и҆згна́нъ бы́хъ ѿ преддве́рїй бл҃года́ти: но прїими́ мѧ̀, ѻ҆́ч҃е, безмѣ́рныѧ ра́ди млⷭ҇ти.

~Во свѣтлѣ́йшемъ постѣ̀ мл҃твъ свѣтозаре́нїемъ просвѣти́вшесѧ, свѣтови́дни да бꙋ́демъ, ꙗ҆́кѡ да грѣхо́вныѧ тьмы̀ и҆збѣ́гнемъ.

~Мо́литъ тѧ̀ ли́къ безпло́тныхъ, херꙋві́ми мо́лѧтъ, и҆ ст҃ы́хъ чи́нове: дꙋ́шы на́шѧ сп҃сѝ, хрⷭ҇тѐ многомлⷭ҇тиве.

=Бг҃оро́диченъ:= ~Невоздѣ́ланный гро́здъ заче́ншаѧ, ᲂу҆цѣломꙋ́дри мѧ̀, пїѧ́нствомъ грѣха̀ ѡ҆мраче́ннаго, бцⷣе дв҃о, наде́ждо дꙋ́шъ на́шихъ.

=И҆́ный.=
{{text_align=center}}

=І҆рмо́съ:= ~Покрыва́ѧй вода́ми:

~Ѻ҆те́ческимъ сокро́вищемъ, и҆мѣ́нїемъ чꙋ́днымъ, ма́терїю всѣ́хъ послꙋжи́вшихъ влⷣцѣ хрⷭ҇тꙋ̀,прїиди́те, наслади́мсѧ, бра́тїе, посто́мъ: и҆́бо се́й ᲂу҆крѣплѧ́етъ тѣ́ло и҆ просвѣща́етъ ᲂу҆́мъ и҆ се́рдце.

~Гедеѡ́нꙋ чꙋ́дномꙋ подража́ющи, дꙋшѐ, добродѣ́тєли носѧ́щи вѣ́рꙋ, наде́ждꙋ и҆ любо́вь хрⷭ҇то́вꙋ,и҆зы́ди ᲂу҆бива́ющи и҆ноплемє́нныѧ стра̑сти, ꙗ҆́коже ѻ҆́ный съ тремѝ сты̀, мадїа́мскїй ꙗ҆зы́къ и҆стреблѧ́ѧ.

=Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.=

=Трⷪ҇ченъ:= ~И҆ трⷪ҇цꙋ сла́влю тѧ̀, и҆ ꙗ҆́кѡ є҆ди́ницꙋ пою̀ тѧ̀, бж҃ество̀ є҆ди́но, ѻ҆́ч҃е вседержи́телю, и҆ є҆динонача́льне сн҃е, дш҃е ст҃ы́й, и҆ всевлады́чнаѧ держа́во, є҆ди́но є҆стество̀, є҆ди́но црⷭ҇тво, въ трїе́хъ лѝцахъ покланѧ́емое.

=Бг҃оро́диченъ:= ~Болѣ̑зни, и҆́хже въ ржⷭ҇твѣ̀ преесте́ственнѡ и҆збѣжѐ, во твое́й чтⷭ҇нѣ́й стрⷭ҇ти позна̀ ро́ждшаѧ тѧ̀: болѣ́зноваше бо, зрѧ́щи на крⷭ҇тѣ̀ тѧ̀ пригвожде́на во́лею ѿ і҆ꙋде́євъ, на вода́хъ зе́млю ѡ҆снова́вшаго.

=Сла́ва тебѣ̀, бж҃е на́шъ, сла́ва тебѣ̀.=

~Є҆гда̀ прїи́деши во сла́вѣ твое́й сꙋди́ти все́й землѝ, съ ты́сѧщами и҆ тьма́ми си́лъ: тогда̀ пощади́ мѧ, гдⷭ҇и, ѡ҆сла́би, и҆ и҆зба́ви ѿ ѡ҆сꙋжде́нїѧ, не посрамѝ менѐ, не ѡ҆сꙋдѝ менѐ во ѻ҆́гнь вѣ́чный.

=Хва́лимъ, бл҃гослови́мъ, покланѧ́емсѧ гдⷭ҇еви:=

=І҆рмо́съ:= ~Покрыва́ѧй вода́ми превы́спрєннѧѧ своѧ̑, полага́ѧй мо́рю предѣ́лъ песо́къ и҆ содержа́й всѧ̑, тѧ̀ пое́тъ со́лнце, тѧ̀ сла́витъ лꙋна̀, тебѣ̀ прино́ситъ пѣ́снь всѧ̀ тва́рь, ꙗ҆́кѡ содѣ́телю и҆ творцꙋ̀, во вѣ́ки.

=Пѣ́снь ѳ҃.=
{{text_align=center}}

=І҆рмо́съ:= ~Проѧвле́нное на горѣ̀:

~Ѿ твоеѧ̀ любвѐ, ѻ҆́ч҃е, ᲂу҆дали́вшагосѧ и҆ во́льными стремле́ньми сласте́й порабоще́ннаго,ѡ҆браща́ющасѧ ꙗ҆́кѡ блꙋ́днаго прїимѝ: є҆ди́нъ бо є҆сѝ многомлⷭ҇тивъ.

~Непло́днаѧ ꙗ҆ви́хсѧ смоко́вница, а҆́зъ ѡ҆каѧ́нный, є҆ди́нꙋ то́кмѡ ѕло́бꙋ дѣ́лаѧ, ѻ҆́гнь мнѣ̀ хода́тайствꙋющꙋю: ты̀ ᲂу҆́бо, гдⷭ҇и, плодоно́сна мѧ̀ покажѝ, дѣѧ̑нїѧ бл҃га̑ѧ плодоносѧ́ща тебѣ̀.

~Пости́сѧ, дꙋшѐ моѧ̀, ѿ ѕло́бы и҆ лꙋка́вства, ᲂу҆держи́сѧ ѿ гнѣ́ва и҆ ꙗ҆́рости и҆ всѧ́кагѡ грѣха̀: і҆и҃съ бо такова́гѡ хо́щетъ поста̀, чл҃вѣколю́бнѣйшїй бг҃ъ на́шъ.

=Бг҃оро́диченъ:= ~Ты̀ є҆сѝ, бцⷣе, ѡ҆рꙋ́жїе на́ше и҆ стѣна̀: ты̀ є҆сѝ застꙋпле́нїе къ тебѣ̀ прибѣга́ющихъ: тѧ̀ и҆ ны́нѣ на мл҃твꙋ дви́жемъ, да и҆зба́вимсѧ ѿ вра̑гъ на́шихъ.

=И҆́ный.=
{{text_align=center}}

=І҆рмо́съ:= ~Велича́емъ тѧ̀:

~Чи́стый по́стъ, ѕлы́хъ ѿложе́нїе, принесе́мъ ꙗ҆́кѡ да́ры бл҃гопрїѧ̑тны хрⷭ҇тꙋ̀ бг҃ꙋ на́шемꙋ.

=Оу҆=вѣ́дѣвши, ка́кѡ є҆лїссе́й дре́вле пита́ше прⷪ҇ро́ки, подо́бнѣ пита́йсѧ, дꙋшѐ, бл҃годарѧ́щи
хрⷭ҇та̀.

=Трⷪ҇ченъ:= ~Трои́мый ли̑цы є҆ди́нъ зра́къ тѧ̀, бж҃ество̀, воспѣва́ю, ѻ҆ц҃а̀ безнача́льнаго, и҆ сн҃а, и҆ дх҃а жива́го.

=Бг҃оро́диченъ:= ~Бг҃омт҃и ѻ҆трокови́це, черто́же нбⷭ҇нагѡ цр҃ѧ̀ хрⷭ҇та̀, мл҃твами твои́ми сп҃сѝ любо́вїю воспѣва́ющыѧ тѧ̀.

=Сла́ва тебѣ̀, бж҃е на́шъ, сла́ва тебѣ̀.=

~Данїи́лъ въ ро́вѣ ѕвѣ̑ри ᲂу҆кроща́етъ ᲂу҆здо́ю воздержа́нїѧ: и҆ мы̀ постѧ́щесѧ стра̑сти ᲂу҆смири́мъ.

=І҆рмо́съ:= ~Велича́емъ тѧ̀ всенепоро́чнꙋю мт҃рь хрⷭ҇та̀ бг҃а, ю҆́же ѡ҆сѣнѝ дх҃ъ всест҃ы́й.

=Свѣти́ленъ гла́са.=
{{text_align=center}}

=На стїхо́внѣ самогла́сенъ днѐ, два́жды, гла́съ д҃:=
{{text_align=center}}

~Въ лю́тꙋю скве́рнꙋ прегрѣше́нїй мои́хъ ѡ҆блеко́хсѧ и҆ ѿ черто́га ра́дости и҆згна́нъ бы́хъ: ᲂу҆ще́дри мѧ̀ неизглаго́ланнымъ твои́мъ бл҃госе́рдїемъ, ꙗ҆́кѡ блꙋ́днаго сы́на, бж҃е, и҆ поми́лꙋй мѧ̀.

=Мч҃нченъ:= ~Кто̀ не диви́тсѧ, ст҃і́и мꙋ́чєницы, зрѧ̀ по́двигъ до́брый, и҆́мже подвиза́стесѧ; ка́кѡ въ тѣлесѝ сꙋ́ще, безпло́тнаго врага̀ побѣди́сте, хрⷭ҇та̀ и҆сповѣ́давше и҆ крⷭ҇то́мъ воѡрꙋжи́вшесѧ; тѣ́мже досто́йнѡ ꙗ҆ви́стесѧ де́монѡвъ прогони́телїе и҆ ва́рварѡвъ борцы̀: непреста́ннѡ моли́те сп҃сти́сѧ дꙋша́мъ на́шымъ.

=Сла́ва, и҆ ны́нѣ, бг҃оро́диченъ, гла́съ то́йже:=
{{text_align=center}}

~Свѣти́льниче неꙋгаси́мый, прⷭ҇то́ле пра́вды, пречтⷭ҇аѧ влⷣчце, молѝ сп҃сти́сѧ дꙋша́мъ на́шымъ.

=На ѕ҃-мъ часѣ̀ тропа́рь прⷪ҇ро́чества, гла́съ д҃:=
{{text_align=center}}

~Занѐ не́мощни є҆смы̀ и҆ разсла́блени грѣхмѝ, и҆сцѣлѝ сокрꙋшє́нїѧ на̑ша, врачꙋ̀ дꙋ́шъ на́шихъ, вѣ́дый ᲂу҆́мъ человѣ́чь, чл҃вѣколю́бче.

=Прокі́менъ, ѱало́мъ м҃а, гла́съ д҃:= ~Мл҃тва бг҃ꙋ живота̀ моегѡ̀, рекꙋ̀ бг҃ꙋ: застꙋ́пникъ мо́й є҆сѝ. =Сті́хъ:= ~И҆́мже ѡ҆́бразомъ жела́етъ є҆ле́нь на и҆сто́чники водны̑ѧ:

=Прⷪ҇ро́чества и҆са́їина чте́нїе.=
{{text_align=center}}

=\[Глава̀ и҃, ст. г҃і-к҃в: глава̀ ѳ҃, ст. а҃-з҃\].=
{{text_align=center}}

=^Г=дⷭ҇а си́лъ, того̀ ѡ҆ст҃и́те, и҆ то́й бꙋ́детъ тебѣ̀ въ стра́хъ. И҆ а҆́ще бꙋ́деши ᲂу҆пова́ѧ на него̀, бꙋ́детъ тебѣ̀ во ѡ҆сщ҃е́нїе, а҆ не ꙗ҆́коже ѡ҆ ка́мень претыка́нїѧ преткне́шисѧ, нижѐ ꙗ҆́кѡ ѡ҆ ка́мень претыка́нїѧ преткне́шисѧ, нижѐ ꙗ҆́кѡ ѡ҆ ка́мень паде́нїѧ. До́мове же і҆а́кѡвли въ прꙋ́глѣ, и҆ въ раздо́лїи сѣдѧ́щїи во і҆ерⷭ҇ли́мѣ: сегѡ̀ ра́ди и҆знемо́гꙋтъ въ ни́хъ мно́зи, и҆ падꙋ́тъ, и҆ сокрꙋша́тсѧ, и҆ прибли́жатсѧ, и҆ ꙗ҆́ти бꙋ́дꙋтъ человѣ́цы въ тверды́ни сꙋ́ще. Тогда̀ ꙗ҆вле́ни бꙋ́дꙋтъ печатлѣ́ющїи зако́нъ, є҆́же не ᲂу҆чи́тисѧ. И҆ рече́тъ: пождꙋ̀ бг҃а ѿвра́щшагѡ лицѐ своѐ ѿ до́мꙋ і҆а́кѡвлѧ, и҆ ᲂу҆пова́ѧ бꙋ́дꙋ на́нь. Сѐ а҆́зъ и҆ дѣ́ти, ꙗ҆́же мѝ дадѐ бг҃ъ: и҆ бꙋ́дꙋтъ зна́мєнїѧ и҆ чꙋдеса̀ въ домꙋ̀ і҆и҃левѣ ѿ гдⷭ҇а саваѡ́ѳа, и҆́же ѡ҆бита́етъ на горѣ̀ сїѡ́нъ. И҆ а҆́ще рекꙋ́тъ къ ва́мъ: и҆зыщи́те чревоволше́бникѡвъ, и҆ ѿ землѝ возглаша́ющихъ, тщесло́вꙋющихъ, и҆̀же ѿ чре́ва глаша́ютъ: не ꙗ҆зы́къ ли къ бг҃ꙋ своемꙋ̀ взы́щетъ, что̀ и҆спытꙋ́ютъ мє́ртвыѧ ѡ҆ живы́хъ; Зако́нъ бо въ по́мощь дадѐ, да рекꙋ́тъ не ꙗ҆́коже сло́во сїѐ, за́ньже не лѣ́ть да́ры даѧ́ти. И҆ прїи́детъ на вы̀ жесто́къ гла́дъ, и҆ бꙋ́детъ, є҆гда̀ вза́лчете, ско́рбни бꙋ́дете, и҆ ѕло̀ рече́те кнѧ́зю, и҆ ѻ҆те́чествꙋ: и҆ воззрѧ́тъ на не́бо горѣ̀, и҆ на зе́млю ни́зꙋ при́зрѧтъ, и҆ сѐ скꙋ́дость тѣ́сна и҆ тьма̀, ско́рбь и҆ тѣснота̀ и҆ тьма̀, ꙗ҆́коже не ви́дѣти: и҆ не ѡ҆скꙋдѣ́етъ въ тѣснотѣ̀ сы́й да́же до вре́мене. Сїѐ пре́жде и҆спі́й, ско́рѡ творѝ, страно̀ завꙋлѡ́нѧ, и҆ землѐ нефѳалі́млѧ, и҆ про́чїи при мо́ри живꙋ́щїи, и҆ ѡ҆б̾ ѻ҆нꙋ̀ странꙋ̀ і҆ѻрда́на, галїле́а ꙗ҆зы́кѡвъ. Лю́дїе ходѧ́щїи во тьмѣ̀ ви́дѣша свѣ́тъ ве́лїй: живꙋ́щїи во странѣ̀ и҆ сѣ́ни сме́ртнѣй, свѣ́тъ возсїѧ́етъ на вы̀. Мно́жайшыѧ лю́ди, ꙗ҆̀же и҆зве́лъ є҆сѝ въ весе́лїи твое́мъ: и҆ возвеселѧ́тсѧ пред̾ тобо́ю, ꙗ҆́коже веселѧ́щїисѧ въ жа́твꙋ, и҆ ꙗ҆́коже веселѧ́тсѧ дѣлѧ́щїи коры̑сти. Занѐ ѿѧ́тсѧ ꙗ҆ре́мъ лежа́й на ни́хъ, и҆ же́злъ, и҆́же на вы́и и҆́хъ: же́злъ бо и҆стѧзꙋ́ющихъ разсы́па гдⷭ҇ь, ꙗ҆́коже въ де́нь, и҆́же на мадїа́ма. Ꙗ҆́кѡ всѧ́кꙋю ѡ҆де́ждꙋ со́браннꙋ ле́стїю, и҆ ри́зꙋ съ примире́нїемъ ѿдадꙋ́тъ, и҆ восхотѧ́тъ, да бы́ша ѻ҆гне́мъ сожже́ни бы́ли. Ꙗ҆́кѡ ѻ҆троча̀ роди́сѧ на́мъ, сн҃ъ, и҆ даде́сѧ на́мъ, є҆гѡ́же нача́льство бы́сть на ра́мѣ є҆гѡ̀: и҆ нарица́етсѧ и҆́мѧ є҆гѡ̀: вели́ка совѣ́та а҆́гг҃лъ, чꙋ́денъ, совѣ́тникъ, бг҃ъ крѣ́пкїй, властели́нъ, кнѧ́зь ми́ра, ѻ҆ц҃ъ бꙋ́дꙋщагѡ вѣ́ка: приведꙋ́ бо ми́ръ на кнѧ́зи, ми́ръ и҆ здра́вїе є҆мꙋ̀. И҆ ве́лїе нача́льство є҆гѡ̀, и҆ ми́ра є҆гѡ̀ нѣ́сть предѣ́ла на прⷭ҇то́лѣ дв҃довѣ и҆ на црⷭ҇твѣ є҆гѡ̀, и҆спра́вити є҆̀ и҆ застꙋпи́ти є҆го̀ въ сꙋдѣ̀ и҆ пра́вдѣ, ѿны́нѣ и҆ до вѣ́ка: ре́вность гдⷭ҇а саваѡ́ѳа сотвори́тъ сїѧ̑.

=Прокі́менъ, ѱало́мъ м҃в, гла́съ ѕ҃:= ~Сп҃се́нїе лица̀ моегѡ̀ и҆ бг҃ъ мо́й. =Сті́хъ:= ~Сꙋдѝ мѝ,бж҃е, и҆ разсꙋдѝ прю̀ мою̀.

![Рисунок 106](Pictures/10000000000001C300000109D3452513CE876B8C.png)

![Рисунок 96](Pictures/100000000000036E000000928DC8C0EE1943968C.png)

=Въ четверто́къ тре́тїѧ седми́цы на ᲂу҆́трени,=
{{text_align=center}}

=трⷪ҇чны. По а҃-мъ стїхосло́вїи глаго́лемъ сѣда́льны а҆пⷭ҇льскїѧ ѻ҆смогла́сника.=
{{text_align=center}}

=По в҃-мъ же стїхосло́вїи глаго́лемъ настоѧ́щїй сѣда́ленъ, господи́на і҆ѡ́сифа, гла́съ ѕ҃.=
{{text_align=center}}

=Подо́бенъ: Оу҆=пова́нїе мі́ра:
{{text_align=center}}

~Свѣти̑ла мі́рꙋ нелѡ́жнаѧ, ᲂу҆ч҃нцы̀ сп҃сѡвы, просвѣти́те мою̀ дꙋ́шꙋ грѣхо́мъ слѣпотствꙋ́ющꙋю, и҆ покажи́те бж҃е́ственнагѡ днѐ прича́стника, хранѧ́ща сп҃си́тєльныѧ за́повѣди, и҆ и҆зба́вите мѧ̀ ѿ тьмы̀ ѻ҆́ныѧ несвѣти́мыѧ, ꙗ҆́кѡ да ва́съ прославлѧ́ю.

=Сла́ва, то́йже.=
{{text_align=center}}

=И҆ ны́нѣ, бг҃оро́диченъ:= ~Ст҃а́ѧ влⷣчце, хрⷭ҇та̀ бг҃а на́шегѡ мт҃и, ꙗ҆́кѡ всѣ́хъ творца̀ неизрече́ннѡ ро́ждшаѧ, молѝ со а҆пⷭ҇лы сщ҃е́нными всегда̀ бл҃гость є҆гѡ̀, ѿ страсте́й на́съ и҆зба́вити и҆ да́ти на́мъ ѡ҆ставле́нїе грѣхѡ́въ.

=По г҃-мъ же стїхосло́вїи дрꙋгі́й сѣда́ленъ господи́на ѳео́дѡра,=
{{text_align=center}}

=гла́съ ѕ҃.=
{{text_align=center}}

=Подо́бенъ:= ~А҆́гг҃льскїѧ си̑лы:
{{text_align=center}}

~Мїросвѣ̑тлаѧ свѣти̑ла, бж҃е́ственнїи а҆пⷭ҇ли, просвѣти́те пѣвцы̀ ва́шѧ, проводѧ́щыѧ вре́мѧ поста̀, просѧ́ще дре́во живоно́снагѡ крⷭ҇та̀ досто́йнѡ всѣ̑мъ ви́дѣти и҆ лобыза́ти нескве́рныма ᲂу҆стна́ма и҆ ѻ҆чи́ма, вопїю́щымъ ѱало́мски: гдⷭ҇и, сла́ва тебѣ̀.

=Сла́ва, то́йже:=
{{text_align=center}}

=И҆ ны́нѣ, бг҃оро́диченъ: Оу҆=пова́нїе мі́ра, бл҃га́ѧ бцⷣе дв҃о, твоѐ и҆ є҆ди́ное стра́шное предста́тельство мо́лимъ: ᲂу҆милосе́рдисѧ на безпомѡ́щныѧ лю́ди, ᲂу҆молѝ млⷭ҇тиваго бг҃а,и҆зба́витисѧ дꙋша́мъ на́шымъ ѿ всѧ́кагѡ преще́нїѧ, є҆ди́на бл҃гослове́ннаѧ.

=Канѡ́нъ въ мине́и, и҆ настоѧ́щїй трипѣ́снецъ господи́на і҆ѡ́сифа.=
{{text_align=center}}

=И҆ стїхосло́витсѧ пѣ́снь. Гла́съ ѕ҃.=
{{text_align=center}}

=Пѣ́снь д҃.=
{{text_align=center}}

=І҆рмо́съ:= ~Хрⷭ҇то́съ моѧ̀ си́ла:

~По́стъ, сле́зы, мл҃твы, милосе́рдїе, бл҃гоꙋмиле́нный нра́въ, мы́сль пра́вꙋю, житїѧ̀ чистотꙋ̀ пока́жемъ, вѣ́рнїи, ꙗ҆́кѡ да сла́вы наслади́мсѧ.

~Свѣти́льницы пресвѣ́тлѡ свѣтѧ́щїи на тве́рди честны́ѧ цр҃кве ꙗ҆ви́стесѧ, а҆пⷭ҇ли: тѣ́мже просвѣти́те на̑ша сердца̀ бж҃е́ственнымъ дх҃омъ.

~Ꙗ҆́кѡ бж҃е́ственнїи ᲂу҆́глїе, возжиза́еми ѻ҆гне́мъ невеще́ственнымъ, попали́те страстна̑ѧ вещєства̀ серде́цъ на́шихъ, мꙋ́дрїи бг҃а на́шегѡ а҆пⷭ҇ли.

=Бг҃оро́диченъ:= ~Свѣ́ще негаси́маѧ, черто́же всесвѣ́тлый, серафі̑мъ превы́шшаѧ и҆ херꙋві́мскаѧ колесни́це, всенепоро́чнаѧ, ѿ грѣхѡ́въ лю́тыхъ и҆ бѣ́дъ мѧ̀ свободѝ.

=И҆́ный, господи́на ѳео́дѡра. Гла́съ то́йже.=
{{text_align=center}}

=І҆рмо́съ: Оу҆=слы́ша прⷪ҇ро́къ:

~Свѣти́льницы бг҃оѧвле́нїѧ ꙗ҆ви́вшесѧ, а҆пⷭ҇ли сп҃сѡвы, невѣ́дѣнїѧ но́щь разрꙋши́сте, и҆ цр҃ковь проѧсни́вше, ѡ҆свѣща́ете вселе́ннꙋю ѻ҆гневѣща́нными бж҃е́ственными ᲂу҆че́ньми ва́шими.

~Мі́ръ проте́кше, кі́йждо во свою̀ странꙋ̀, во є҆ди́нꙋ вѣ́рꙋ всѧ̑ собра́сте, а҆пⷭ҇ли, и҆ полꙋчи́вше нбⷭ҇наѧ, ликꙋ́ете, хрⷭ҇та̀ непреста́ннѡ молѧ́ще сп҃сти́сѧ всѣ̑мъ на́мъ.

=Трⷪ҇ченъ:= ~Сн҃а и҆ дх҃а ѿ ѻ҆ц҃а̀ сла́влю, ꙗ҆́кѡ ѿ со́лнца свѣ́тъ и҆ лꙋчꙋ̀: ѻ҆́ваго ᲂу҆́бѡ рожде́ственнѣ, занѐ и҆ рожде́нїе: ѻ҆́ваго же происхо́днѣ, занѐ и҆ происхожде́нїе: собезнача́льнꙋю бж҃е́ственнꙋю трⷪ҇цꙋ, покланѧ́емꙋю ѿ всѧ́кїѧ тва́ри.

=Бг҃оро́диченъ:= ~Млⷣнца роди́вшаѧ, и҆ чистотꙋ̀ соблю́дшаѧ дв҃а чтⷭ҇аѧ, ты̀ ꙗ҆ви́ласѧ є҆сѝ, бг҃а ро́ждши и҆ человѣ́ка, є҆ди́наго того̀жде во ѻ҆бою̀ зра̑кꙋ: чꙋ́до твоѐ, дв҃о мт҃и, ᲂу҆жаса́етъ всѧ́кїй слꙋ́хъ и҆ помышле́нїе.

=Сла́ва тебѣ̀, бж҃е на́шъ, сла́ва тебѣ̀.=

~Мл҃твами ва́шими ст҃ы́ми, а҆пⷭ҇ли гдⷭ҇ни, да сподо́бимсѧ ѡ҆блобыза́ти чи́стыми ᲂу҆стна́ми и҆ ѻ҆чесы̀ животворѧ́щїй крⷭ҇тъ, предлежа́щїй сꙋ́щымъ въ мі́рѣ и҆ ѿ всѣ́хъ покланѧ́емый.

=І҆рмо́съ: Оу҆=слы́ша прⷪ҇ро́къ прише́ствїе твоѐ, гдⷭ҇и, и҆ ᲂу҆боѧ́сѧ, ꙗ҆́кѡ хо́щеши ѿ дв҃ы роди́тисѧ и҆ человѣ́кѡмъ ꙗ҆ви́тисѧ, и҆ глаго́лаше: ᲂу҆слы́шахъ слꙋ́хъ тво́й, и҆ ᲂу҆боѧ́хсѧ. сла́ва си́лѣ твое́й, гдⷭ҇и.

=Пѣ́снь и҃.=
{{text_align=center}}

=І҆рмо́съ:= ~И҆з̾ пла́мене преподѡ́бнымъ:

~Мѡѷсе́а по́стъ бг҃ови́дца показа̀, и҆ и҆лїю̀ на ѻ҆́гненнѣй колесни́цѣ взѧ́тъ: потщи́сѧ, дꙋшѐ, ѿ помышле́нїй вре́дныхъ ᲂу҆держи́сѧ, ꙗ҆́кѡ да и҆зба́вишисѧ ѿ долꙋвлекꙋ́щагѡ, прельще́нїѧ.

~Поползнꙋ́всѧ въ гѡ́ршаѧ влекꙋ́сѧ, и҆ ко ꙗ҆́звѣ стрꙋ́пъ прилага́ю: и҆сцѣлѝ, хрⷭ҇тѐ, ѡ҆камене́нное моѐ ѡ҆жесточе́нїе, ще́дре, а҆пⷭ҇лъ мл҃твами.

~Мі́ра свѣти̑ла бг҃оза̑рнѣйшаѧ, страсте́й на́шихъ ѡ҆́блаки разжени́те, и҆ покло́нники свѣ́тлагѡ воскрⷭ҇нїѧ покажи́те ны̀, воспѣва́ющыѧ сл҃нца сла́вы.

=Бг҃оро́диченъ:= ~Ро́дове родѡ́въ тѧ̀, бг҃обл҃же́ннаѧ, ᲂу҆бл҃жа́ютъ, ꙗ҆́коже дре́вле прорекла̀ є҆сѝ: є҆ди́на бо человѣ́кѡмъ родила̀ є҆сѝ бл҃же́нное сло́во несказа́ннѡ, и҆з̾ тебє̀ воплоще́нное.

=И҆́ный.=
{{text_align=center}}

=І҆рмо́съ:= ~Преподо́бнїи твоѝ ѻ҆́троцы:

~Во глꙋбинѣ̀ прельще́нїѧ пла́вающыѧ ᲂу҆лови́вше ᲂу҆́дицею вѣ́ры, а҆пⷭ҇ли гдⷭ҇ни, прино́сите сїѧ̑, бл҃гословѧ́щыѧ, пою́щыѧ и҆ превозносѧ́щыѧ гдⷭ҇а.

~Ве́лїѧ крѣ́пость твоѧ̀ во а҆пⷭ҇лѣхъ, занѐ сѣ̑ни и҆ ᲂу҆брꙋ̀сы и҆́хъ и҆сцѣлѧ́ютъ болѧ́щыѧ,бл҃гословѧ́щыѧ, пою́щыѧ и҆ превозносѧ́щыѧ гдⷭ҇а.

=Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.=

=Трⷪ҇ченъ:= ~И҆ безнача́льномꙋ, и҆ ржⷭ҇твꙋ, и҆ происхожде́нїю, ѻ҆ц҃ꙋ̀ покланѧ́юсѧ ро́ждшемꙋ, сн҃а прославлѧ́ю рожде́ннаго, воспѣва́ю совозсїѧ́вшаго ѻ҆ц҃ꙋ́ и҆ сн҃ꙋ дх҃а ст҃а́го.

=Бг҃оро́диченъ:= ~Є҆го́же родила̀ є҆сѝ, дв҃о, несказа́ннѡ, всегда̀ ꙗ҆́кѡ чл҃вѣколю́бца не преста́й молѧ́щи, да ѿ бѣ́дъ сп҃се́тъ къ тебѣ̀ прибѣга́ющыѧ.

=Сла́ва тебѣ̀, бж҃е на́шъ, сла́ва тебѣ̀.=

~Двоенадесѧ́тице а҆пⷭ҇лъ ст҃а́ѧ, чтⷭ҇но́мꙋ крⷭ҇тꙋ̀ неѡсꙋжде́ннѡ поклони́тисѧ сподо́би мѧ̀,бл҃гословѧ́ща, пою́ща и҆ превозносѧ́ща гдⷭ҇а.

=Хва́лимъ, бл҃гослови́мъ, покланѧ́емсѧ гдⷭ҇еви:=

=І҆рмо́съ:= ~Преподо́бнїи твоѝ ѻ҆́троцы въ пещѝ херꙋві́мѡмъ подража́хꙋ, трист҃ꙋ́ю пѣ́снь воспѣва́юще: бл҃гослови́те, по́йте и҆ превозноси́те гдⷭ҇а.

=Пѣ́снь ѳ҃.=
{{text_align=center}}

=І҆рмо́съ:= ~Бг҃а человѣ́кѡмъ:

~Бж҃е и҆ гдⷭ҇и многомлⷭ҇тиве, ѡ҆чи́сти ꙗ҆́звы моегѡ̀ се́рдца, прилага́ѧ мнѣ̀ лѣка̑рства покаѧ́нїѧ: согрѣши́хъ, согрѣши́хъ тебѣ̀, ᲂу҆ще́дри, сп҃сѝ мѧ̀, а҆пⷭ҇лъ твои́хъ мл҃твами, ꙗ҆́кѡ многомлⷭ҇тивъ.

~Стремле́нїємъ безмѣ̑стнымъ послѣ́довахъ ᲂу҆мовре́днѡ а҆́зъ блꙋ́дный, и҆ внѣ̀ себє̀ ве́сь бы́хъ,сластьмѝ же́сткѡ пита́емь и҆ сп҃си́тельныѧ снѣ́ди лиша́емь: ᲂу҆ще́дри, хрⷭ҇тѐ, и҆ сп҃сѝ мѧ̀.

~Дꙋшѐ, ѿ ѕло́бы не ѡ҆чища́ющисѧ и҆ ѿ сласте́й тлетво́рныхъ себѐ не ᲂу҆далѧ́ющи, что̀ безвре́меннѡ ра́дꙋешисѧ постѧ́щисѧ; сегѡ́ бо поста̀ не и҆збра̀ гдⷭ҇ь, є҆ди́нъ хотѧ́й на́шегѡ и҆справле́нїѧ.

=Бг҃оро́диченъ:= ~Свѣ́томъ бж҃е́ственнымъ менѐ просвѣтѝ, дв҃о бцⷣе, свѣ́та роди́тельнице, и҆ дꙋшѝ моеѧ̀ мра́къ ѿженѝ, ꙗ҆́кѡ да ᲂу҆бл҃жа́ю тѧ̀, ю҆́же ᲂу҆бл҃жа́ютъ всѝ человѣ́честїи ро́ди, ꙗ҆́коже предрекла̀ є҆сѝ.

=И҆́ный.=
{{text_align=center}}

=І҆рмо́съ:= ~Безсѣ́меннагѡ зача́тїѧ:

~Сло́вомъ невѣ̑жды, премꙋ́дри ра́зꙋмомъ ꙗ҆ви́стесѧ, плетє́нїѧ слове́съ мꙋдрецє́въ разрꙋши́вше,вѣті́й двꙋсмы̑слїѧ и҆ чи́сла ѕвѣздоче́тцєвъ. тѣ́мже, а҆пⷭ҇ли хрⷭ҇тѡ́вы, є҆ди́ни показа́стесѧ всеѧ̀ вселе́нныѧ ᲂу҆чи́телїе.

~Пе́тръ вѣті́йствꙋетъ, и҆ платѡ́нъ ᲂу҆молчѐ: ᲂу҆чи́тъ па́ѵелъ, пѷѳаго́ръ постыдѣ́сѧ: та́же а҆пⷭ҇льскїй бг҃осло́вѧй собо́ръ є҆́ллинское ме́ртвое вѣща́нїе погреба́етъ и҆ совозставлѧ́етъ мі́ръ
ко слꙋ́же́нїю хрⷭ҇то́вꙋ.

=Сла́ва, трⷪ҇ченъ:= ~Є҆ди́нагѡ є҆динороди́телю, є҆диноро́днагѡ сн҃а ѻ҆́ч҃е: и҆ є҆ди́не свѣ́те, є҆ди́нагѡ свѣ́та сїѧ́нїе: и҆ є҆ди́ный є҆ди́нственнѣ є҆ди́нагѡ бг҃а ст҃ы́й дш҃е, гдⷭ҇а гдⷭ҇ь вои́стиннꙋ сы́й: ѽ трⷪ҇це є҆ди́нице ст҃а́ѧ! сп҃сѝ мѧ̀ бг҃осло́вѧща тѧ̀.

=Бг҃оро́диченъ:= ~Чꙋ́до рождества̀ твоегѡ̀ ᲂу҆дивлѧ́етъ мѧ̀, всенепоро́чнаѧ: ка́кѡ зачина́еши безсѣ́меннѡ неѡб̾е́млемаго; рцы̀, ка́кѡ дѣ́вствꙋеши, ро́ждши ꙗ҆́кѡ мт҃и; па́че є҆стества̀ бы́вшее вѣ́рою прїе́мъ, рожде́нномꙋ поклони́сѧ: є҆ли̑ка бо хо́щетъ и҆ мо́жетъ.

=Сла́ва тебѣ̀, бж҃е на́шъ, сла́ва тебѣ̀.=

~Крⷭ҇тъ чтⷭ҇ны́й дре́во всест҃о́е, є҆́же мі́рꙋ сп҃се́нїе произрастѝ, ви́дѣти и҆ поклони́тисѧ всѝ да сподо́бимсѧ, чи́стыми ᲂу҆стна́ми и҆ дꙋше́ю, мл҃твами всѣ́хъ ва́съ, ст҃ы́хъ а҆пⷭ҇лъ хрⷭ҇то́выхъ.

=І҆рмо́съ:= ~Безсѣ́меннагѡ зача́тїѧ ржⷭ҇тво̀ несказа́нно є҆́сть, мт҃ре безмꙋ́жныѧ нетлѣ́ненъ пло́дъ: бж҃їе бо рожде́нїе ѡ҆бновлѧ́етъ є҆стєства̀. тѣ́мже тѧ̀ всѝ ро́ди, ꙗ҆́кѡ бг҃оневѣ́стнꙋю мт҃рь, правосла́внѡ велича́емъ.

=Свѣти́ленъ гла́са.=
{{text_align=center}}

=На стїхо́внѣ самогла́сенъ, два́жды, гла́съ ѕ҃:=
{{text_align=center}}

~Сыноположе́нїѧ и҆спа́дъ блꙋ́дный а҆́зъ, со свинїѧ́ми ꙗ҆́кѡ ра́бъ пита́ѧсѧ и҆ нижѐ тѣ́хъ пи́щи насыща́ѧсѧ, прихождꙋ̀ къ тебѣ̀ ѻ҆ц҃ꙋ̀ бл҃госе́рдомꙋ. ѿѻнꙋ́дꙋже и҆зыдо́хъ ѕлѣ̀, возвраща́юсѧ до́брѣ,въ покаѧ́нїи зовы́й: согрѣши́хъ на нб҃о и҆ пред̾ тобо́ю, ѻ҆́ч҃е: пода́ждь мѝ во ѡ҆браще́нїи вели́кꙋю млⷭ҇ть.

=Мч҃нченъ:= ~И҆збра̑нныѧ и҆ ст҃ы̑ѧ ди̑вны показа̀ бг҃ъ на́шъ. ра́дꙋйтесѧ и҆ весели́тесѧ, всѝ рабѝ є҆гѡ̀: ва́мъ бо ᲂу҆гото́ва вѣнцы̀ и҆ црⷭ҇твїе своѐ. но про́симъ, и҆ на́съ не забꙋ́дите

=Сла́ва, и҆ ны́нѣ, бг҃оро́диченъ:= Бцⷣе, ты̀ є҆сѝ лоза̀ и҆́стиннаѧ, возрасти́вшаѧ на́мъ пло́дъ живота̀. тебѣ̀ мо́лимсѧ: моли́сѧ, влⷣчце, со а҆пⷭ҇лы и҆ всѣ́ми ст҃ы́ми, поми́ловатисѧ дꙋшамъ на́шымъ.

=На ѕ҃-мъ часѣ̀, тропа́рь прⷪ҇ро́чества,= =гла́съ г҃:=
{{text_align=center}}

~А҆́ще беззакѡ́нїѧ на́зриши, чл҃вѣколю́бче, ка́ѧ сп҃се́нїѧ наде́жда на́мъ, но твою̀ свы́ше по́мощь, ꙗ҆́кѡ ще́дръ, лю́демъ твои̑мъ низпослѝ, гдⷭ҇и.

=Прокі́менъ, ѱало́мъ н҃г, гла́съ д҃:= ~Бж҃е, во и҆́мѧ твоѐ сп҃си́ мѧ, и҆ въ си́лѣ твое́й сꙋди́ ми. =Сті́хъ:= ~Бж҃е, ᲂу҆слы́ши мл҃твꙋ мою̀, внꙋшѝ глаго́лы ᲂу҆́стъ мои́хъ.

=Прⷪ҇ро́чества и҆са́їина чте́нїе.=
{{text_align=center}}

=\[Глава̀ а҃і, ст. і҃-ѕ҃і: глава̀ в҃і, ст. а҃-в҃\].=
{{text_align=center}}

=^Т=а́кѡ глаго́летъ гдⷭ҇ь: бꙋ́детъ въ де́нь ѻ҆́ный ко́рень і҆ессе́овъ, и҆ востаѧ́й владѣ́ти ꙗ҆зы̑ки, на того̀ ꙗ҆зы́цы ᲂу҆пова́ти бꙋ́дꙋтъ: и҆ бꙋ́детъ поко́й є҆гѡ̀, че́сть. И҆ бꙋ́детъ въ де́нь ѻ҆́ный, приложи́тъ гдⷭ҇ь показа́ти рꙋ́кꙋ свою̀, є҆́же возревнова́ти по ѡ҆ста́нкꙋ про́чемꙋ люде́й, и҆́же а҆́ще ѡ҆ста́нетъ ѿ а҆ссѷрі́ѡвъ, и҆ ѿ є҆гѵ́пта, и҆ вавѷлѡ́на, и҆ ѿ є҆ѳїо́пїи, и҆ ѿ є҆ламі́тѡвъ, и҆ ѿ восто́кѡвъ со́лнца, и҆ ѿ а҆раві́и, и҆ ѿ ѻ҆стровѡ́въ морски́хъ. И҆ воздви́гнетъ зна́менїе въ ꙗ҆зы́ки, и҆ собере́тъ поги́бшыѧ і҆и҃лєвы, и҆ расточє́нныѧ і҆ꙋ̑дины собере́тъ ѿ четы́рехъ кри́лъ землѝ. И҆ ѿи́метсѧ ре́вность є҆фре́мова, и҆ вразѝ і҆ꙋ̑дины поги́бнꙋтъ: є҆фре́мъ не возревнꙋ́етъ і҆ꙋ́дѣ, и҆ і҆ꙋ́да не ѡ҆скорби́тъ є҆фре́ма. И҆ полетѧ́тъ въ корабле́хъ и҆ноплеме́нничихъ: мо́ре кꙋ́пнѡ плѣнѧ́тъ, и҆ сꙋ́щихъ ѿ востѡ́къ со́лнца, и҆ і҆дꙋме́ю: и҆ на мѡа́ва пе́рвѣе рꙋ́ки возложа́тъ, сы́нове же а҆ммѡ̑ни пе́рвїи покорѧ́тсѧ. И҆ ѡ҆пꙋстоши́тъ гдⷭ҇ь мо́ре є҆гѵ́петское, и҆ возложи́тъ рꙋ́кꙋ свою̀ на рѣкꙋ̀ дꙋ́хомъ преси́льнымъ: и҆ порази́тъ на се́дмь де́брїй, ꙗ҆́коже преходи́ти ю҆̀ во ѡ҆бꙋве́нїи: и҆ бꙋ́детъ проше́ствїе лю́демъ мои̑мъ ѡ҆ста́вшымъ во є҆гѵ́птѣ и҆ бꙋ́детъ і҆и҃лю, ꙗ҆́коже въ де́нь, є҆гда̀ и҆зы́де ѿ землѝ є҆гѵ́петскїѧ. И҆ рече́ши въ де́нь ѻ҆́ный: бл҃гословлю̀ тѧ̀, гдⷭ҇и, ꙗ҆́кѡ разгнѣ́валсѧ є҆сѝ на мѧ̀ и҆ ѿврати́лъ є҆сѝ ꙗ҆́рость твою̀ \[ѿ менє̀\], и҆ поми́ловалъ мѧ̀ є҆сѝ. Сѐ бг҃ъ мо́й сп҃съ мо́й, ᲂу҆пова́ѧ бꙋ́дꙋ на него̀, и҆ не ᲂу҆бою́сѧ: занѐ сла́ва моѧ̀ и҆ похвала̀ моѧ̀ гдⷭ҇ь, и҆ бы́сть мѝ во сп҃се́нїе.

=Прокі́менъ, ѱало́мъ н҃д, гла́съ з҃:= ~Внꙋшѝ, бж҃е, мл҃твꙋ мою̀, и҆ не пре́зри моле́нїѧ моегѡ̀. =Сті́хъ:= ~Вонми́ ми, и҆ ᲂу҆слы́ши мѧ̀.

![Рисунок 95](Pictures/10000000000000DF0000001FF372E26829C43A0D.png)

![Рисунок 92](Pictures/100000000000036D00000093A10EF874767082E9.png)

=Въ пѧто́къ тре́тїѧ седми́цы на ᲂу҆́трени,=
{{text_align=center}}

=трⷪ҇чны гла́са. По а҃-мъ стїхосло́вїи глаго́лемъ сѣда́льны крⷭ҇тны ѻ҆смогла́сника. По в҃-мъ же стїхосло́вїи глаго́лемъ настоѧ́щїй сѣда́ленъ господи́на і҆ѡ́сифа, гла́съ є҃.=
{{text_align=center}}

=Подо́бенъ:= ~Собезнача́льное сло́во:
{{text_align=center}}

~Снѣ́дїю дре́ва дре́вле ᲂу҆ме́ршїи человѣ́цы, крⷭ҇то́мъ твои́мъ, ще́дре, ѡ҆жи́хомъ: є҆гѡ́же си́лою, бл҃же, на́съ ᲂу҆крѣпѝ воздержа́нїѧ вре́мѧ во ᲂу҆миле́нїи преитѝ, творѧ́щыѧ во́лю твою̀, и҆ ви́дѣти де́нь свѣтоно́снагѡ воскрⷭ҇нїѧ.

=Сла́ва, то́йже.=
{{text_align=center}}

=И҆ ны́нѣ, крⷭ҇тобг҃оро́диченъ:= ~На крⷭ҇тѣ̀ тѧ̀ ви́дѧщи мт҃и твоѧ̀, хрⷭ҇тѐ, во́лею посредѣ̀ разбо́йникѡвъ ви́сѧща, и҆ терза́ющисѧ мт҃рски ᲂу҆тро́бою, глаго́лаше: безгрѣ́шный сн҃е, ка́кѡ непра́веднѡ на крⷭ҇тѣ̀ ꙗ҆́коже ѕлодѣ́й водрꙋже́нъ є҆сѝ, хотѧ̀й ро́дъ человѣ́ческїй ѡ҆живи́ти, ꙗ҆́кѡ бл҃госе́рдъ;

=По г҃-мъ стїхосло́вїи сѣда́ленъ, господи́на ѳео́дѡра,= =гла́съ а҃.=
{{text_align=center}}

=Подо́бенъ:= ~Ка́мени запеча́танꙋ:
{{text_align=center}}

~Пло́ть ѡ҆чи́стившихъ воздержа́нїемъ и҆ мл҃твами просвѣти́вшихъ дꙋ́шы на́шѧ, сподо́би на́съ, гдⷭ҇и, чтⷭ҇ны́й и҆ ст҃ы́й крⷭ҇тъ тво́й ви́дѣти и҆ со стра́хомъ поклони́тисѧ, въ пѣ́снехъ пою́щихъ и҆ глаго́лющихъ: сла́ва живоно́сномꙋ твоемꙋ̀ крⷭ҇тꙋ̀, сла́ва бж҃е́ственномꙋ копїю̀ твоемꙋ̀, и҆́миже ѡ҆живле́ни бы́хомъ, є҆ди́не чл҃вѣколю́бче.

=Сла́ва то́йже.=
{{text_align=center}}

=И҆ ны́нѣ, крⷭ҇тобг҃оро́диченъ:= ~А҆́гнца на дре́вѣ а҆́гница ви́дѧщи, съ разбѡ́йники, долготерпѣли́ве, распина́ема тѧ̀, сло́ве, и҆ копїе́мъ въ ре́бра пробода́ема, восклица́ше, вопїю́щи мт҃рски: что̀ є҆́сть сїѐ стра́нное и҆ ᲂу҆жа́сное, і҆и҃се мо́й, та́инство; ка́кѡ сокрыва́ешисѧ во гро́бѣ, неѡпи́санный бж҃е; несказа́нно є҆́сть совѣрша́емое: не ѡ҆ста́ви мѧ̀ є҆ди́нꙋ тѧ̀ ро́ждшꙋю,сы́не мо́й сладча́йшїй.

=Канѡ́нъ мине́и, и҆ настоѧ́щыѧ трипѣ́снцы. И҆ стїхосло́витсѧ пѣ́снь. Трипѣ́снецъ господи́на і҆ѡ́сифа, гла́съ є҃.=
{{text_align=center}}

=Пѣ́снь є҃.=
{{text_align=center}}

=І҆рмо́съ:= ~Ѡ҆дѣѧ́йсѧ свѣ́томъ:

~И҆сцѣли́ мѧ, гдⷭ҇и, и҆ и҆сцѣлю́сѧ, ꙗ҆́звою твое́ю ѡ҆чи́стивъ ꙗ҆́звы дꙋшѝ моеѧ̀, хрⷭ҇тѐ, пло́тїю стрⷭ҇ти прїе́мый.

~Є҆гда̀ ви́дѣ тѧ̀, хрⷭ҇тѐ, пло́тїю на дре́вѣ повѣ́шена, со́лнце свѣ́тъ во тьмꙋ̀ преложѝ, и҆ землѧ̀ подви́жесѧ, и҆ ка́менїе распадо́шасѧ.

~Те́рнїемъ ѡ҆бра́стшꙋю и҆ всѧ́кихъ страсте́й ви̑ды запꙋстѣ́вшꙋю мою̀ дꙋ́шꙋ ѡ҆чи́сти, гдⷭ҇и, вѣнча́выйсѧ те́рнїемъ, кра́йнїѧ ра́ди бл҃гости.

=Бг҃оро́диченъ:= ~Родила̀ є҆сѝ ꙗ҆́кѡ мла́до ѻ҆троча̀, всечтⷭ҇аѧ, содѣ́телѧ моего̀: є҆го́же молѝ ѡ҆бнови́ти мѧ̀ ѡ҆бетша́вша во мно́зѣ ѕло́бѣ, молю́сѧ.

=И҆́ный, господи́на ѳео́дѡра, гла́съ а҃.=
{{text_align=center}}

=І҆рмо́съ:= ~Ѿ но́щи ᲂу҆́тренююще:

~На мѣ́стѣ ло́бнѣмъ і҆ꙋдє́и тебѐ распе́нше, хрⷭ҇тѐ, покива́хꙋ глава́ми свои́ми, смѣю́щесѧ и҆ рꙋга́ющесѧ: ты́ же претерпѣ́лъ є҆сѝ, да сп҃се́ши на́съ.

~На ті́тлѣ крⷭ҇та̀ твоегѡ̀ трикра́тнѡ написа́въ, пїла́тъ ꙗ҆влѧ́ше тѧ̀ є҆ди́наго ѿ трⷪ҇цы, во́лею пострада́вша за сп҃се́нїе всѣ́хъ, хрⷭ҇тѐ.

=Трⷪ҇ченъ:= ~Пресвѣ́тлыѧ трⷪ҇цы трисо́лнечное воспои́мъ, вѣ́рнїи, свѣ́тъ ѻ҆ц҃а̀ чтꙋ́ще, свѣ́тъ сн҃а сла́вѧще, свѣ́тъ и҆ дх҃а возвѣща́юще.

=Бг҃оро́диченъ:= ~А҆́гг҃лъ вы́шшꙋю тѧ показа́ и҆з̾ тебє̀ роди́выйсѧ, чтⷭ҇на́ѧ: на него́же бо ꙗ҆́кѡ на бг҃а ті́и трепе́щꙋтъ воззрѣ́ти, ты̀ на рꙋкꙋ̀ но́сиши ꙗ҆́кѡ сн҃а твоего̀, чтⷭ҇аѧ.

=Сла́ва тебѣ̀, бж҃е на́шъ, сла́ва тебѣ̀.=

~Крⷭ҇те всечⷭ҇тны́й, сп҃си́тельный, мі́ра храни́телю, соблюдѝ мѧ̀ постѧ́щасѧ, и҆ досто́йна покажѝ твоегѡ̀ пречи́стагѡ поклоне́нїѧ.

=І҆рмо́съ:= ~Ѿ но́щи ᲂу҆́тренююще, воспѣва́емъ тѧ̀, хрⷭ҇тѐ бж҃е, на́съ ра́ди ѡ҆бнища́вшаго и҆ крⷭ҇тъ и҆ сме́рть пло́тїю претерпѣ́вшаго.

=Пѣ́снь и҃.=
{{text_align=center}}

=І҆рмо́съ:= ~Тебѐ вседѣ́телю:

~Просте́рлъ є҆сѝ на крⷭ҇тѣ̀ твоѝ дла̑ни, хрⷭ҇тѐ, рꙋкѝ пра́ѻтца невоздержа́нїе и҆стреблѧ́ѧ: дре́вомъ же и҆сцѣли́лъ є҆сѝ дре́ва проклѧ́тїе. тѣ́мже тѧ̀ воспѣва́емъ во всѧ̑ вѣ́ки.

~Къ тебѣ̀ воли́телю сп҃се́нїѧ припа́даю, сло́ве: хотѣ̑нїѧ вселꙋка̑ваѧ ѿвратѝ ско́рѡ ѿ моегѡ̀ се́рдца, крⷭ҇тъ и҆ страда̑нїѧ во́лею претерпѣ́вый.

~Блꙋ́днꙋю жи́знь и҆ ѡ҆скверне́нное житїѐ возлюби́въ, ѡ҆мрачи́хсѧ а҆́зъ блꙋ́дный: возсїѧ́й мѝ лꙋчꙋ̀ ѡ҆браще́нїѧ, сло́ве, со́лнца сїѧ́нїе во страда́нїи ѡ҆мрачи́вый.

=Бг҃оро́диченъ: Оу҆=толѝ моегѡ̀ многоболѣ́зненнагѡ се́рдца всѐ ѡ҆ѕлобле́нїе, мт҃и хрⷭ҇та̀ бг҃а: сокрꙋшѝ стрѣ́лы и҆ лꙋ́ки бѣсѡ́въ, борю́щихъ смире́ннꙋю дꙋ́шꙋ мою̀.

=И҆́ный.=
{{text_align=center}}

=І҆рмо́съ:= ~Пѣсносло́вцы ѻ҆́троки въ пещѝ:

~Что̀ тебѣ̀ пострада́вшемꙋ принесе́мъ всѣ́хъ влⷣцѣ мы̀ ѡ҆каѧ́ннїи; на́съ бо ра́ди крⷭ҇тъ прїѧ́лъ є҆сѝ, хрⷭ҇тѐ. пое́мъ безмѣ́рныѧ млⷭ҇ти твоеѧ̀ бл҃года́ть.

~На дре́вѣ проклѧ́тѣмъ за́вистїю ᲂу҆би́вше тѧ̀, хрⷭ҇тѐ, і҆ꙋде́є беззако́ннїи не ᲂу҆ма́лиша держа́вы сла́вы твоеѧ̀: є҆си́ бо всѣ́хъ влⷣка, во́лею пострада́вый.

=Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.=

=Трⷪ҇ченъ:= ~Пресꙋ́щественнагѡ бж҃ества̀ трѝ лица̑ почита́ю: ѻ҆ц҃а̀ безнача́льна, сн҃а, и҆ дх҃а ст҃а́го, є҆стество́мъ несѣко́мое сꙋщество̀ сла́влю во вѣ́ки.

=Бг҃оро́диченъ:= ~Нб҃съ вы́шшꙋю и҆ херꙋві́мы превосходѧ́щꙋю, ст҃ыхъ пе́рвꙋю и҆ нескве́рнꙋю ѻ҆трокови́цꙋ всѣ́хъ бг҃а пое́мъ и҆ превозно́симъ во всѧ̑ вѣ́ки.

=Сла́ва тебѣ̀, бж҃е на́шъ, сла́ва тебѣ̀.=

~Требл҃же́нне крⷭ҇те крⷭ҇то́въ, нб҃опи́саннаѧ побѣ́до, ѿ землѝ на́мъ произрасты́й, твоегѡ̀ поклоне́нїѧ достѡ́йны покажи́ ны всѧ̑, посто́мъ ѡ҆чищє́нныѧ.

=Хва́лимъ, бл҃гослови́мъ, покланѧ́емсѧ гдⷭ҇еви:=

=І҆рмо́съ:= ~Пѣсносло́вцы ѻ҆́троки въ пещѝ сохра́ньшаго и҆ громопла́меннꙋю пе́щь на ро́сꙋ,прело́жшаго, хрⷭ҇та̀ бг҃а пое́мъ и҆ превозно́симъ во всѧ̑ вѣ́ки.

=Пѣ́снь ѳ҃.=
{{text_align=center}}

=І҆рмо́съ:= ~И҆са́їе, ликꙋ́й:

~Ѡ҆камене́нное ѡ҆жесточе́нїе дꙋшѝ моеѧ̀, бл҃госе́рде сп҃се, ᲂу҆мѧгчѝ, и҆ и҆сто́чникъ да́ждь мѝ, бл҃же, бж҃е́ственнагѡ ᲂу҆миле́нїѧ, и҆з̾ ре́бръ и҆сточи́вый мнѣ̀ жи́знь, беззако́нїѧ моегѡ̀ пото́ки и҆стреблѧ́ющꙋю.

~Самаго̀ себѐ вверго́хъ во глꙋбины̑ грѣхѡ́въ, ѡ҆ста́вивъ высѡты̀ добродѣ́телей: но привлецы̀ и҆ сп҃си́ мѧ, возше́дый на крⷭ҇тъ и҆ человѣ́чество привлекі́й къ себѣ̀, гдⷭ҇и.

~Сла́дость сы́й, гдⷭ҇и, и҆ наслажде́нїе, ꙗ҆́кѡ содѣ́тель, ты̀ же́лчи вкꙋси́лъ є҆сѝ, хрⷭ҇тѐ, ѿ сла́дости бы́вшее ѿпаде́нїе сꙋ́щимъ и҆з̾ а҆да́ма и҆справлѧ́ѧ: тѣ́мже тѧ̀ пое́мъ сп҃се́ннїи твои́ми стрⷭ҇тьмѝ.

=Бг҃оро́диченъ:= ~Престⷭ҇аѧ влⷣчце, ᲂу҆пова́нїе моѐ и҆ прибѣ́жище, ꙗ҆́звы дꙋшѝ моеѧ̀ и҆сцѣлѝ, ᲂу҆́мъ мо́й ᲂу҆мирѝ, да и҆ а҆́зъ ра́дꙋѧсѧ, воспѣва́ю вели̑чїѧ твоѧ̑, бцⷣе приснодв҃о.

=И҆́ный.=
{{text_align=center}}

=І҆рмо́съ:= ~Тѧ̀ неѡпали́мꙋю кꙋпинꙋ̀:

~Тѧ̀, хрⷭ҇тѐ, є҆го́же беззако́ннїи ѡ҆дѣ́ѧша рꙋга́тельнѡ въ порфѵ́рꙋ и҆ вѣне́цъ, ꙗ҆́кѡ цр҃ѧ̀, тро́стїю главꙋ̀ твою̀ ᲂу҆дарѧ́юще, за́вистїю распина́юще и҆ же́лчїю напаѧ́юще, пѣ́сньми всѝ вѣ́рнїи велича́емъ.

~Тѧ̀, є҆го́же со́лнце ви́дѣвъ стра́ждꙋща на крⷭ҇тѣ̀, свѣ́тъ сокры̀, внегда̀ всѧ̀ вкꙋ́пѣ тва́рь влⷣчнимъ досажде́нїемъ колеба́шесѧ и҆ распада́хꙋсѧ ка́менїе, пѣ́сньми, хрⷭ҇тѐ сп҃се, велича́емъ.

=Трⷪ҇ченъ:= ~Трисо́лнечнаѧ є҆ди́ница свѣ́тъ є҆́сть и҆ жи́знь и҆ вседѣ́тель, бг҃ъ и҆ гдⷭ҇ь, є҆ди́нѣмъ свѣ́томъ сїѧ́ѧй, соѡблиста́ѧсѧ тремѝ начерта́ньми во є҆ди́номъ бж҃ествѣ̀: сыю̀ всѝ вѣ́рнїи велича́емъ.

=Бг҃оро́диченъ:= ~Тѧ̀, ю҆́же дв҃дъ пѣве́цъ предвозвѣстѝ, ꙗ҆́кѡ сїѡ́нъ, въ ню́же всели́сѧ нб҃сы̀ невмѣсти́мый, и҆ созда̀ ѿ пло́ти твоеѧ̀ мі́рꙋ ѡ҆чище́нїе, пѣ́сньми, мт҃и чтⷭ҇аѧ, велича́емъ.

=Сла́ва тебѣ̀, бж҃е на́шъ, сла́ва тебѣ̀.=

~Твоегѡ̀ сп҃си́тельнагѡ крⷭ҇та̀, свѣти́льника вѣ̑рнымъ, сподо́би, гдⷭ҇и, воздержа́нїемъ текꙋ́щыѧ дости́гнꙋти, ви́дѣти и҆ поклони́тисѧ, во ѡ҆сщ҃е́нїе на́ше, да тѧ̀ тогѡ̀ ра́ди велича́емъ.

=І҆рмо́съ:= ~Тѧ̀ неѡпали́мꙋю кꙋпинꙋ̀, ю҆́же ви́дѣ мѡѷсе́й, и҆ лѣ́ствицꙋ ѡ҆дꙋшевле́ннꙋю, ю҆́же і҆а́кѡвъ ви́дѣ, и҆ две́рь нбⷭ҇нꙋю, є҆́юже про́йде хрⷭ҇то́съ бг҃ъ на́шъ, пѣ́сньми, мт҃и чтⷭ҇аѧ, велича́емъ.

=Свѣти́ленъ гла́са.=
{{text_align=center}}

=На стїхо́внѣ самогла́сенъ днѐ, два́жды,= =гла́съ ѕ҃.=
{{text_align=center}}

~Ѻ҆ч҃агѡ да́ра расточи́въ бога́тство, во блꙋдѣ̀ и҆жди́хъ житїѐ, лꙋка́вными пѡ́мыслы грѣха̀ моегѡ̀ ѿвлече́нъ бы́въ: и҆ сла́достїю стра́сти ᲂу҆слажда́ѧсѧ, несмы́слєннымъ скотѡ́мъ ᲂу҆подо́бихсѧ, сп҃си́тельныхъ за́повѣдей престꙋпле́нїемъ. но, бл҃говоли́вый на крⷭ҇тѣ̀ повѣ́шенъ бы́ти менє́ ра́ди, хрⷭ҇тѐ бж҃е, не ѿри́ни менѐ ѿ твоегѡ̀ сыноположе́нїѧ, но ѡ҆браща́ющасѧ прїимѝ, ꙗ҆́кѡ блꙋ́днаго сы́на, и҆ сп҃сѝ мѧ̀.

=Мч҃нченъ:= ~Гдⷭ҇и, въ па́мѧти мч҃нкъ твои́хъ, всѧ̀ тва́рь пра́зднꙋетъ, нб҃са̀ ра́дꙋютсѧ со а҆́гг҃лы и҆ землѧ̀ весели́тсѧ съ человѣ̑ки: тѣ́хъ мл҃твами поми́лꙋй на́съ.

=Сла́ва, и҆ ны́нѣ, крⷭ҇тобг҃оро́диченъ, гла́съ то́йже.=
{{text_align=center}}

=Подо́бенъ:= ~Тридне́венъ воскре́слъ є҆сѝ:
{{text_align=center}}

~Є҆гда̀ ви́дѣ всечⷭ҇таѧ тебѐ на крⷭ҇тѣ̀ повѣ́шена, пла́чꙋщи вопїѧ́ше мт҃рски: сн҃е мо́й и҆ бж҃е мо́й, сладча́йшее моѐ ча́до, ка́кѡ терпи́ши стра́сть поноси́тельнꙋю;

=На ѕ҃-мъ часѣ̀, тропа́рь прⷪ҇ро́чества, гла́съ и҃:=
{{text_align=center}}

~Сло́вомъ всѧ̑ соверши́лъ є҆сѝ твое́ю си́лою, бж҃е, и҆ ѿ небытїѧ̀ въ бытїѐ приве́лъ є҆сѝ на́съ: не преда́ждь на́съ беззако́нїємъ на́шымъ, безгрѣ́шне гдⷭ҇и, мо́лимсѧ.

=Прокі́менъ, ѱало́мъ н҃з, гла́съ ѕ҃:= ~Возвесели́тсѧ првⷣникъ, є҆гда̀ ᲂу҆ви́дитъ ѿмще́нїе. =Сті́хъ:= ~А҆́ще вои́стиннꙋ ᲂу҆́бѡ пра́вдꙋ глаго́лете:

=Прⷪ҇ро́чества и҆са́їина чте́нїе. \[Глава̀ г҃і, ст. в҃-г҃і\].=
{{text_align=center}}

=^Т=а́кѡ глаго́летъ гдⷭ҇ь: на горѣ̀ по́льнѣй воздви́гните зна́менїе, вознеси́те гла́съ и҆̀мъ, не бо́йтесѧ, поꙋща́йте рꙋко́ю, ѿве́рзите, кнѧ́зи. А҆́зъ повелѣва́ю, ѡ҆сщ҃е́ни сꙋ́ть: и҆ а҆́зъ ведꙋ̀ и҆̀хъ, и҆споли́ни и҆́дꙋтъ и҆спо́лнити ꙗ҆́рость мою̀ ра́дꙋющесѧ, вкꙋ́пѣ и҆ ᲂу҆карѧ́юще. Гла́съ ꙗ҆зы́кѡвъ мно́гихъ на гора́хъ, подо́бенъ ꙗ҆зы́кѡвъ мно́гихъ, гла́съ царе́й и҆ ꙗ҆зы́кѡвъ собра́вшихсѧ. Гдⷭ҇ь саваѡ́ѳъ заповѣ́да ꙗ҆зы́кꙋ ѡ҆рꙋжебо́рцꙋ прїитѝ ѿ землѝ и҆здале́ча, ѿ кра́ѧ ѡ҆снова́нїѧ небесѐ, гдⷭ҇ь и҆ ѡ҆рꙋжебо́рцы є҆го̀, растли́ти всю̀ вселе́ннꙋю. Рыда́йте: бли́зъ бо де́нь гдⷭ҇ень, и҆ сокрꙋше́нїе ѿ бг҃а прїи́детъ. Сегѡ̀ ра́ди всѧ́ка рꙋка̀ разслабѣ́етъ, и҆ всѧ́ка дꙋша̀ человѣ́ча ᲂу҆бои́тсѧ: и҆ смѧтꙋ́тсѧ послы̀, и҆ болѣ̑зни прїи́мꙋтъ ѧ҆̀ ꙗ҆́кѡ жены̀ ражда́ющїѧ: и҆ поскорбѧ́тъ дрꙋ́гъ ко дрꙋ́гꙋ, и҆ ᲂу҆жа́снꙋтсѧ, и҆ лицѐ своѐ ꙗ҆́кѡ пла́мень и҆змѣнѧ́тъ. Се́ бо де́нь гдⷭ҇ень грѧде́тъ неисцѣ́льный ꙗ҆́рости и҆ гнѣ́ва, положи́ти вселе́ннꙋю \[всю̀\] пꙋ́стꙋ, и҆ грѣ́шники погꙋби́ти ѿ неѧ̀. Ѕвѣ́зды бо небє́сныѧ и҆ ѡ҆рі́ѡнъ и҆ всѐ ᲂу҆краше́нїе небе́́сное свѣ́та своегѡ̀ не дадѧ́тъ: и҆ помрачи́тсѧ со́лнце возсїѧва́ющее, и҆ лꙋна̀ не да́стъ свѣ́та своегѡ̀. И҆ заповѣ́мъ все́й вселе́ннѣй ѕла̑ѧ и҆ нечести̑вымъ грѣхѝ и҆́хъ: и҆ погꙋблю̀ ᲂу҆кори́знꙋ беззако́нныхъ, и҆ ᲂу҆кори́знꙋ го́рдыхъ смирю̀. И҆ бꙋ́дꙋтъ ѡ҆ста́вшїи честні́и па́че, не́жели зла́то нежже́нное: и҆ человѣ́къ че́стенъ бꙋ́детъ па́че, не́жели ка́мень, и҆́же ѿ сꙋфі́ра. Раз̾ѧри́тсѧ бо нб҃о, и҆ землѧ̀ потрѧсе́тсѧ ѿ ѡ҆снова́нїй свои́хъ, за ꙗ҆́рость гнѣ́ва гдⷭ҇а саваѡ́ѳа въ де́нь, во́ньже прїи́детъ ꙗ҆́рость є҆гѡ̀.

=Прокі́менъ, ѱало́мъ н҃и, гла́съ з҃:= ~Бж҃е, застꙋ́пникъ мо́й є҆сѝ ты̀, и҆ млⷭ҇ть твоѧ̀ предвари́тъ мѧ̀. =Сті́хъ:= ~И҆зми́ мѧ ѿ вра̑гъ мои́хъ, бж҃е:

![Рисунок 91](Pictures/10000000000000E7000000203D8DD09F40171E2B.png)

![Рисунок 90](Pictures/100000000000036D00000093A10EF874767082E9.png)

=+Въ пѧто́къ ве́чера,+=
{{text_align=center}}

=ѡбы́чное стїхосло́вїе.=
{{text_align=center}}

=На гдⷭ҇и воззва́хъ,= =поста́вимъ стїхѡ́въ і҃, и҆ пое́мъ самогла́сенъ днѐ, два́жды, гла́съ з҃:=
{{text_align=center}}

~Ꙗ҆́кѡ блꙋ́дный ѿстꙋпи́хъ ѿ бл҃года́ти твоеѧ̀, гдⷭ҇и, и҆ расточи́въ бога́тство бл҃гости, къ тебѣ̀ прибѣго́хъ, бл҃госе́рде, взыва́ѧ тебѣ̀: бж҃е, согрѣши́хъ, поми́лꙋй мѧ̀.

=Та́же мч҃нчны д҃ ѻ҆ктѡ́иха, прилꙋчи́вшагѡсѧ гла́са: и҆ въ мине́и д҃. Сла́ва, ме́ртвенъ гла́са. И҆ ны́нѣ, бг҃оро́диченъ а҃-й гла́са. Вхо́дъ.= ~Свѣ́те ти́хїй: =Прокі́менъ, ѱало́мъ н҃ѳ, гла́съ д҃:= ~Да́ждь на́мъ по́мощь ѿ ско́рби, и҆ сꙋ́етно сп҃се́нїе человѣ́ческо. =Сті́хъ:= ~Бж҃е, ѿри́нꙋлъ ны̀ є҆сѝ и҆ низложи́лъ є҆сѝ на́съ.

=Бытїѧ̀ чте́нїе. \[Глава̀ и҃, ст. д҃-к҃а\].=
{{text_align=center}}

=^С=ѣ́де ковче́гъ въ мѣ́сѧцъ седмы́й, въ два́десѧть седмы́й де́нь мѣ́сѧца, на гора́хъ а҆рара́тскихъ. Вода́ же ᲂу҆ходѧ́щи ᲂу҆малѧ́шесѧ да́же до десѧ́тагѡ мѣ́сѧца: и҆ въ десѧ́тый мѣ́сѧцъ въ пе́рвый де́нь мѣ́сѧца, ꙗ҆ви́шасѧ версѝ го́ръ. И҆ бы́сть по четы́редесѧтихъ дне́хъ, ѿве́рзе нѡ́е ѻ҆ко́нце ковче́га, є҆́же сотвори, и҆ посла̀ вра́на \[ви́дѣти, а҆́ще ᲂу҆стꙋпи́ла вода̀ ѿ лица̀ землѝ\]: и҆ и҆зше́дъ не возврати́сѧ, до́ндеже и҆зсѧ́че вода̀ ѿ землѝ. И҆ посла̀ голꙋби́цꙋ по не́мъ, ви́дѣти, а҆́ще ᲂу҆стꙋпи́ла вода̀ ѿ лица̀ землѝ. И҆ не ѡ҆брѣ́тши голꙋби́ца поко́ѧ нога́ма свои́ма, возврати́сѧ къ немꙋ̀ въ ковче́гъ, ꙗ҆́кѡ вода̀ бѧ́ше по всемꙋ̀ лицꙋ̀ всеѧ̀ землѝ: и҆ просте́ръ рꙋ́кꙋ свою̀, прїѧ́тъ ю҆̀, и҆ внесѐ ю҆̀ къ себѣ̀ въ ковче́гъ. И҆ преме́дливъ є҆щѐ се́дмь дне́й, па́ки посла̀ голꙋби́цꙋ и҆з̾ ковче́га: и҆ возврати́сѧ къ немꙋ̀ голꙋби́ца къ ве́черꙋ, и҆ и҆мѣ́ѧше сꙋче́цъ ма́сличенъ съ ли́ствїемъ во ᲂу҆стѣ́хъ свои́хъ: и҆ позна̀ нѡ́е, ꙗ҆́кѡ ᲂу҆стꙋпѝ вода̀ ѿ лица̀ землѝ. И҆ преме́дливъ є҆щѐ се́дмь дне́й дрꙋги́хъ, па́ки посла̀ голꙋби́цꙋ, и҆ не преложѝ возврати́тисѧ къ немꙋ̀ пото́мъ. И҆ бы́сть въ пе́рвое и҆ шестьсо́тное лѣ́то житїѧ̀ нѡ́ева, въ пе́рвый де́нь пе́рвагѡ мѣ́сѧца, и҆зсѧ́че вода̀ ѿ лица̀ землѝ: и҆ ѿкры̀ нѡ́е покро́въ ковче́га, є҆го́же сотворѝ, и҆ ви́дѣ, ꙗ҆́кѡ и҆зсѧ́че вода̀ ѿ лица̀ землѝ. Въ мѣ́сѧцъ же вторы́й, въ два́десѧть седмы́й де́нь мѣ́сѧца и҆́зсше землѧ̀. И҆ речѐ гдⷭ҇ь бг҃ъ нѡ́еви, глаго́лѧ: и҆зы́ди и҆з̾ ковче́га ты̀, и҆ жена̀ твоѧ̀, и҆ сы́нове твоѝ, и҆ жєны̀ сынѡ́въ твои́хъ съ тобо́ю: и҆ всѧ̑ ѕвѣ̑ри,є҆ли́цы сꙋ́ть съ тобо́ю, и҆ всѧ́кꙋ пло́ть ѿ пти́цъ да́же до скотѡ́въ, и҆ всѧ́къ га́дъ дви́жꙋщїйсѧ по землѝ, и҆зведѝ съ собо́ю: и҆ расти́тесѧ и҆ мно́житесѧ на землѝ. И҆ и҆зы́де нѡ́е, и҆ жена̀ є҆гѡ̀, и҆ сы́нове є҆гѡ̀, и҆ жєны̀ сынѡ́въ є҆гѡ̀ съ ни́мъ: и҆ всѝ ѕвѣ́рїе, и҆ всѝ ско́ти, и҆ всѧ̑ пти̑цы, и҆ всѝ га́ди дви́жꙋщїисѧ по ро́дꙋ своемꙋ̀ на землѝ: и҆зыдо́ша и҆з̾ ковче́га. И҆ созда̀ нѡ́е же́ртвенникъ гдⷭ҇еви: и҆ взѧ̀ ѿ всѣ́хъ скотѡ́въ чи́стыхъ и҆ ѿ всѣ́хъ пти́цъ чи́стыхъ, и҆ вознесѐ во всесожже́нїе на же́ртвенникъ. И҆ ѡ҆бонѧ̀ гдⷭ҇ь воню̀ бл҃гоꙋха́нїѧ.

=Прокі́менъ, ѱало́мъ ѯ҃, гла́съ ѕ҃: Оу҆=слы́ши, бж҃е, моле́нїе моѐ, вонмѝ мл҃твѣ мое́й. =Сті́хъ:= ~Ѿ конє́цъ землѝ къ тебѣ̀ воззва́хъ.

=При́тчей чте́нїе. \[Глава̀ і҃, ст. л҃а-л҃в: глава̀ а҃і, ст. а҃-в҃і\].=
{{text_align=center}}

=^Оу҆=**ста̀ пра́веднагѡ ка́плютъ премꙋ́дрость: ѧ҆зы́къ же непра́веднагѡ поги́бнетъ. Оу҆стнѣ̀ мꙋже́й пра́ведныхъ ка́плютъ бл҃года̑ти: ᲂу҆ста́ же нечести́выхъ развраща́ютсѧ. Мѣ̑рила льсти̑ваѧ ме́рзость пред̾ гдⷭ҇емъ: вѣ́съ же пра́ведный прїѧ́тенъ є҆мꙋ̀. И҆дѣ́же а҆́ще вни́детъ досажде́нїе, та́мѡ и҆ безче́стїе: ᲂу҆ста́ же смире́нныхъ поꙋча́ютсѧ премꙋ́дрости. Оу҆мира́ѧй првⷣникъ ѡ҆ста́ви раска́ѧнїе: ᲂу҆до́бна же быва́етъ и҆ посмѣѧ́тельна нечести́выхъ поги́бель. Соверше́нство пра́выхъ наста́витъ и҆̀хъ: и҆ поползнове́нїе ѿрица́ющихсѧ плѣни́тъ и҆̀хъ. Не ᲂу҆по́льзꙋютъ и҆мѣ̑нїѧ въ де́нь ꙗ҆́рости: пра́вда же и҆зба́витъ ѿ сме́рти. Пра́вда непоро́чнагѡ и҆справлѧ́етъ пꙋти̑, нече́стїе же впа́даетъ въ непра́вдꙋ. Пра́вда мꙋже́й пра́выхъ и҆зба́витъ и҆̀хъ: безсовѣ́стїемъ же ᲂу҆ловлѧ́ютсѧ беззако́ннїи. Сконча́вшꙋсѧ мꙋ́жꙋ пра́веднꙋ, не поги́бнетъ наде́жда: похвала́ же нечести́выхъ поги́бнетъ. Пра́ведный ѿ ло́ва ᲂу҆бѣ́гнетъ, въ негѡ́же мѣ́сто предае́тсѧ нечести́вый.Во ᲂу҆стѣ́хъ нечести́выхъ сѣ́ть гра́жданѡмъ, чꙋ́вство же пра́ведныхъ бл҃гопоспѣ́шно. Во бл҃ги́хъ пра́́ведныхъ и҆спра́витсѧ гра́дъ, и҆ въ поги́бели нечести́выхъ ра́дованїе. Во бл҃гослове́нїи пра́выхъ возвы́ситсѧ гра́дъ, ᲂу҆сты́ же нечести́выхъ раскопа́етсѧ. Рꙋга́етсѧ гра́жданѡмъ лише́нный ра́зꙋма, мꙋ́жъ же мꙋ́дръ безмо́лвїе во́дитъ.

=И҆ про́чее послѣ́дованїе преждеѡсщ҃е́нныхъ.=
{{text_align=center}}

![Рисунок 89](Pictures/1000000000000157000000ADC83DBB7461076ABA.png)

![Рисунок 88](Pictures/100000000000036D00000090333ADA8045805CDB.png)

=Въ сꙋббѡ́тꙋ тре́тїѧ седми́цы= =на ᲂу҆́трени,=
{{text_align=center}}

=тропа́рь на а҆ллилꙋ́їа:= ~А҆пⷭ҇ли, мч҃нцы и҆ прⷪ҇ро́цы: =Сла́ва:= ~Помѧнѝ, гдⷭ҇и: =И҆ ны́нѣ:= ~Мт҃и ст҃а́ѧ: =По а҃-мъ стїхосло́вїи глаго́лемъ сѣда́льны мч҃нчны ѻ҆смогла́сника, прилꙋчи́вшагѡсѧ гла́са, трѝ: и҆ бг҃оро́диченъ. По в҃-мъ же стїхосло́вїи глаго́лемъ сѣда́ленъ ме́ртвенъ, гла́съ є҃:= ~Поко́й, сп҃се на́шъ: ~Ѿ дв҃ы возсїѧ́вый: =Ѡ҆ си́хъ всѣ́хъ ᲂу҆каза́сѧ въ мимоше́дшꙋю сꙋббѡ́тꙋ. И҆ чте́нїе въ шестодне́вцѣ. Пое́мъ же канѡ́нъ мине́и, и҆ ст҃а́гѡ ѡ҆би́тели, и҆ четверопѣ́снцы по чи́нꙋ и҆́хъ. Здѣ̀ не стїхосло́вимъ Гдⷭ҇еви пое́мъ,= =но а҆́бїе глаго́лемъ і҆рмо́съ мине́и.=

=Четверопѣ́снецъ, є҆гѡ́же краестро́чїе сицево̀: Пое́тъ сїѧ̑ і҆ѡ́сифъ. Творе́нїе господи́на і҆ѡ́сифа. Гла́съ д҃.= =И҆ стїхосло́вѧтсѧ пѣ̑сни.=

=Пѣ́снь ѕ҃.=
{{text_align=center}}

=І҆рмо́съ:= ~Прїидо́хъ во глꙋбины̑ мѡрскі́ѧ:

~Кро́вными ка́плѧми напои́сте бл҃гочести́выхъ сердца̀, ѕлочести́выхъ же полкѝ ꙗ҆́вѣ въ ни́хъ потопи́сте, стрⷭ҇тоте́рпцы достосла́внїи.

~Просла́вивше ᲂу҆десы̀ свои́ми всѣ́хъ влⷣкꙋ, ны́нѣ прославлѧ́етесѧ непреста́ннѡ, страда́льцы, сла́ва вѣ̑рнымъ сꙋ́ще и҆ вели́цыи застꙋ̑пницы.

~Въ ро́вѣ преиспо́днѣмъ положе́нъ бы́лъ є҆сѝ: въ вѣ́рѣ ᲂу҆́бо ᲂу҆ме́ршымъ поко́й, сло́ве, пода́ждь,сщ҃е́нныхъ страда́лєцъ мольба́ми, и҆ согрѣше́нїй проще́нїе.

=Бг҃оро́диченъ:= ~Да тѧ̀ гла̑сы немо́лчными восхва́лимъ, дв҃о, гла́сы на́шѧ сїѧ̑ прїимѝ, и҆ ѡ҆чище́нїе долгѡ́въ прїѧ́ти на́мъ сн҃а твоего̀ ᲂу҆молѝ.

=И҆́ный, господи́на ѳео́дѡра. Гла́съ и҃.=
{{text_align=center}}

=І҆рмо́съ:= ~Содержи́ма мѧ̀ грѣхи̑ мно́гими:

~Ны́нѣ мч҃нкъ торжество̀: стеце́мсѧ, и҆ страда̑нїѧ и҆́хъ всечестна̑ѧ ᲂу҆бл҃жи́вше, хрⷭ҇та̀ си́хъ вѣнча́вшаго воспои́мъ.

~Бж҃е́ственною любо́вїю ко хрⷭ҇тꙋ̀ разжига́еми, на ᲂу҆́глехъ ѻ҆́гненныхъ прехо́дите ꙗ҆́кѡ на росѣ̀, того̀ воспѣва́юще, мч҃нцы бл҃же́ннїи.

=Сла́ва, трⷪ҇ченъ:= ~Тѧ̀, трⷪ҇це пренача́льнаѧ и҆ бж҃е́ственнаѧ є҆ди́нице, свѣ́тъ и҆ свѣ́ты пою̀,жи́знь и҆ жи̑зни, ᲂу҆́мъ, сло́во и҆ дх҃а, ст҃а́го и҆ ст҃ы̑ѧ, є҆ди́наго бг҃а.

=Бг҃оро́диченъ:= ~І҆ессе́е пра́ѻтче, взыгра́й: занѐ ѿ ко́рене твоегѡ̀ возсїѧ̀ цвѣ́тъ жи́зни, ѿ чтⷭ҇ыѧ ѻ҆трокови́цы хрⷭ҇то́съ бг҃ъ, сп҃са́ѧй мі́ръ.

=Сті́хъ:= ~Ди́венъ бг҃ъ во ст҃ы́хъ свои́хъ, бг҃ъ і҆и҃левъ.

~Ѻ҆гнѧ̀ и҆ меча̀ и҆ сме́рти не ᲂу҆боѧ́вшесѧ, и҆сповѣ́данїе сп҃се́нїѧ соблюдо́сте, бл҃же́ннїи, ѿ хрⷭ҇та̀ ᲂу҆крѣплѧ́еми.

=Сті́хъ:= ~Дꙋ́шы и҆́хъ во бл҃ги́хъ водворѧ́тсѧ.

~Въ ме́ртвыхъ свобо́дь, ꙗ҆́кѡ сы́й нача́льникъ жи́зни и҆ сме́рти, ты̀ ᲂу҆поко́й, ꙗ҆̀же прїѧ́лъ є҆сѝ, и҆ во дворы̀ твоѧ̑ вселѝ, чл҃вѣколю́бче.

=І҆рмо́съ:= ~Содержи́ма мѧ̀ грѣхи̑ мно́гими, и҆ припа́дающа щедро́тамъ твои̑мъ, прїимѝ ꙗ҆́кѡ прⷪ҇ро́ка, чл҃вѣколю́бче гдⷭ҇и, и҆ сп҃сѝ мѧ̀.

=Конда́къ:= ~Со ст҃ы́ми ᲂу҆поко́й: =І҆́косъ:= ~Са́мъ є҆ди́нъ є҆сѝ безсме́ртенъ:

=Пѣ́снь з҃.=
{{text_align=center}}

=І҆рмо́съ:= ~Ю҆́нѡшы трѝ:

~Лю́бѧщи стра̑сти безслове́сныхъ, дꙋшѐ, комꙋ̀ вои́стиннꙋ ᲂу҆подо́биласѧ є҆сѝ; кого̀ превосходѧ́ща и҆мѣ́ла є҆сѝ во грѣсѣ́хъ; возопі́й хрⷭ҇тꙋ̀: сп҃си́ мѧ, бл҃же.

~Ст҃і́и, на ст҃ы́хъ почива́ющаго моли́те прилѣ́жнѡ, въ сїѧ̑ ст҃ы̑ѧ дни̑ ѡ҆ст҃и́ти всѣ́хъ бл҃гочести́выхъ мꙋдрова̑нїѧ.

~Всевы́шнїй, въ млⷭ҇ти бога́тый и҆ бл҃гі́й, рабѡ́мъ твои̑мъ пре́жде ᲂу҆со́пшымъ ѡ҆ставле́нїе пода́ждь, къ ликѡ́мъ ст҃ы́хъ сїѧ̑ причита́ѧ, ꙗ҆́кѡ чл҃вѣколю́бецъ.

=Бг҃оро́диченъ:= ~Родила̀ є҆сѝ, кромѣ̀ зако́нѡвъ є҆стества̀, созда́телѧ, бы́вша человѣ́ка,пречⷭ҇таѧ: того̀ ᲂу҆́бо молѝ презрѣ́ти ны́нѣ всѣ́хъ беззакѡ́нїѧ и҆ прегрѣшє́нїѧ.

=И҆́ный.=
{{text_align=center}}

=І҆рмо́съ:= ~А҆́гг҃ломъ ѻ҆́троки:

~Чтⷭ҇ны́хъ мч҃нкъ па̑мѧти показа́вый цр҃кви твое́й ра́дость и҆ дꙋше́вное ᲂу҆тѣше́нїе, бл҃гослове́нъ є҆сѝ, бж҃е ѻ҆тє́цъ на́шихъ.

~Не лже́мъ тѝ, хрⷭ҇тѐ, не ѿмета́емсѧ, мч҃нцы вопїѧ́хꙋ посредѣ̀ мꙋче́нїй, беззакѡ́нныѧ сꙋдїи̑ ᲂу҆дивлѧ́юще: бл҃гослове́нъ є҆сѝ, бж҃е ѻ҆тє́цъ на́шихъ.

=Сла́ва, трⷪ҇ченъ:= ~Въ трїе́хъ ли́цахъ є҆ди́но є҆стество̀ чти́мъ, ѻ҆ц҃а̀, и҆ сн҃а, и҆ дх҃а, прⷪ҇ро́чески вопїю́ще: бл҃гослове́нъ є҆сѝ, бж҃е ѻ҆тє́цъ на́шихъ.

=Бг҃оро́диченъ:= ~Ка́кѡ ꙗ҆́кѡ мт҃и ражда́еши, и҆ дв҃а пребыла̀ є҆сѝ; а҆́зъ бг҃а роди́хъ, не и҆спытꙋ́й ѿ менє̀ ѡ҆́браза: є҆ли̑ка бо хо́щетъ, твори́тъ: бг҃оѻтрокови́ца вопїе́тъ.

=Сті́хъ:= ~Ст҃ы̑мъ, и҆̀же сꙋ́ть на землѝ є҆гѡ̀:

~Мч҃нческїй ли́че бг҃освѣ́тлѣйшїй, рабы̑ твоѧ̑ сподо́би покло́нники бы́ти бж҃е́ственномꙋ и҆ животворѧ́щемꙋ сп҃совꙋ крⷭ҇тꙋ̀.

=Сті́хъ:= ~Бл҃же́ни, ꙗ҆̀же и҆збра́лъ и҆ прїѧ́лъ є҆сѝ, гдⷭ҇и.

~Жи́зни раздаѧ́телю, цр҃ю̀ безсме́ртне, ꙗ҆̀же и҆збра́лъ є҆сѝ рабы̑ твоѧ̑ въ вѣ́рѣ и҆ наде́ждѣ,вѣ́чныѧ твоеѧ̀ жи́зни сподо́би.

=І҆рмо́съ:= ~А҆́гг҃ломъ ѻ҆́троки въ пещѝ ѡ҆роси́вый и҆ гремѧ́щꙋю пе́щь въ ро́сꙋ преложи́вый, бл҃гослове́нъ є҆сѝ, бж҃е ѻ҆тє́цъ на́шихъ.

=Пѣ́снь и҃.=
{{text_align=center}}

=І҆рмо́съ:= ~И҆зба́вителю всѣ́хъ:

~Небоѧ́зненнымъ мꙋдрова́нїемъ и҆дꙋ́ще къ болѣ́знєннымъ трꙋдѡ́мъ, мч҃нцы, болѣ̑зни плотскі̑ѧ под̾ѧ́сте, и҆ къ неболѣ́зненномꙋ жре́бїю преста́влени, всѧ́кꙋю болѣ́знь се́рдца ѡ҆блегча́ете.

~Вы̑шнѧѧ вмѣ́стѡ тлѣ́нныхъ полꙋчи́вше, страстьмѝ плотски́ми мѧ̀ и҆стлѣ́ва́юща сп҃си́те поще́нїемъ и҆ моли́твами прилѣ́жными, мч҃нцы бж҃е́ственнїи, всѣ́хъ бг҃а молѧ́ще.

~Мл҃твами мч҃нкъ твои́хъ, хрⷭ҇тѐ, млⷭ҇ти твоѧ̑ всѣ̑мъ низпослѝ: и҆ къ тебѣ̀ бл҃госе́рдомꙋ ѿ житїѧ̀ преста́вльшымсѧ пода́ждь разрѣше́нїе долгѡ́въ и҆ бж҃е́ственный поко́й.

=Бг҃оро́диченъ:= ~Ꙗ҆́кѡ ро́ждшаѧ бг҃а безгрѣ́шнаго, на́шѧ грѣхѝ и҆стребѝ мт҃рними твои́ми мл҃твами, бцⷣе, и҆ сп҃са́й вопїю́щыѧ: бл҃гослови́те, дѣла̀ гдⷭ҇нѧ, гдⷭ҇а.

=И҆́ный.=
{{text_align=center}}

=І҆рмо́съ:= ~Бг҃оглаго́ливїи ѻ҆́троцы:

~Ѻ҆гнепа̑льныѧ мꙋ̑ки претерпѣ́вше ꙗ҆́кѡ ѡ҆роше́нїе, страда́льцы, съ ра́достїю взыва́сте: бл҃гослови́те, дѣла̀ гдⷭ҇нѧ, гдⷭ҇а.

~Бг҃ово́инственный по́лкъ мч҃нкъ, побѣди́въ прельще́нїе, побѣди́тельнѡ взыва́ше: бл҃гослови́те, дѣла̀ гдⷭ҇нѧ, гдⷭ҇а.

=Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.=

~Съ сн҃омъ ѻ҆ц҃ꙋ̀ и҆ всест҃о́мꙋ дх҃ꙋ поклонѧ́ющесѧ, всѝ вѣ́рнѡ возопїи́мъ: трⷪ҇це во є҆ди́ницѣ,сп҃сѝ дꙋ́шы на́шѧ.

=Бг҃оро́диченъ:= ~Ты̀ и҆ дв҃а и҆ мт҃и ꙗ҆ви́ласѧ є҆сѝ, ро́ждши безмꙋ́жнѡ бг҃а всѣ́хъ, всечⷭ҇таѧ: того̀ ᲂу҆́бо молѝ сп҃стѝсѧ рабѡ́мъ твои̑мъ.

=Сті́хъ:= ~Ди́венъ бг҃ъ во ст҃ы́хъ свои́хъ, бг҃ъ і҆и҃левъ.

~Стрⷭ҇тоте́рпєцъ мл҃твами, твоѧ̑ рабы̑ сподо́би, хрⷭ҇тѐ сп҃се, и҆ поклони́тисѧ и҆ ви́дѣти животворѧ́щїй крⷭ҇тъ твоеѧ̀ бл҃гости.

=Сті́хъ:= ~Дꙋ́шы и҆́хъ во бл҃ги́хъ водворѧ́тсѧ.

~Разрꙋши́вый держа́вꙋ сме́рти твои́мъ и҆з̾ ме́ртвыхъ воста́нїемъ, преста́вльшыѧсѧ ᲂу҆поко́й со и҆збра́нными твои́ми хвали́ти тѧ̀ гдⷭ҇а.

=Хва́лимъ, бл҃гослови́мъ, покланѧ́емсѧ гдⷭ҇еви.=

=І҆рмо́съ:= ~Бг҃оглаго́ливїи ѻ҆́троцы въ пещѝ, со ѻ҆гне́мъ и҆ пла́мень попира́юще, поѧ́хꙋ: бл҃гослови́те, дѣла̀ гдⷭ҇нѧ, гдⷭ҇а.

=Пѣ́снь ѳ҃.=
{{text_align=center}}

=І҆рмо́съ:= ~Є҆́ѵа ᲂу҆́бѡ недꙋ́гомъ:

=Оу҆=крѣпи́вше на ка́мени мы́сленнѣмъ мꙋдрова́нїе, стрⷭ҇тоте́рпцы, ѿ всѣ́хъ вра́жїихъ кова́рствъ пребы́сте непрекло́нни: тѣ́мже мѧ̀, ᲂу҆клонѧ́ющасѧ ко страсте́мъ дꙋшетлѣ̑ннымъ, ᲂу҆тверди́те къ бг҃ꙋ мл҃твами.

~Бж҃е́ственный и҆ свѣтоза́рный вои́стиннꙋ собо́ре мч҃нкъ, молѝ пребл҃га́го влⷣкꙋ, во вре́мѧ воздержа́нїѧ проще́нїе прегрѣше́нїй на́мъ всѣ̑мъ дарова́ти и҆ вѣ́чное ра́дованїе.

~Чл҃вѣколю́бче є҆ди́не бл҃же, рабы̑ твоѧ̑, въ наде́ждѣ воскрⷭ҇нїѧ вѣ́чнагѡ почи́вшыѧ, свѣ́та твоегѡ̀ невече́рнѧгѡ сподо́би причасти́тисѧ и҆ сла́дости вкꙋше́нїѧ, да тѧ̀ со стра́хомъ велича́емъ.

=Бг҃оро́диченъ:= ~Свѣ́та жили́ще бы́сть твоѧ̀ всест҃а́ѧ ᲂу҆тро́ба, всечⷭ҇таѧ. тѣ́мже вѣ́рнѡ вопїю́ ти: зѣ̑ницы дꙋшѝ моеѧ̀ ѡ҆зарѝ, и҆ стезю̀ пра́вꙋю покажѝ тѧ̀ и҆́стиннѡ ᲂу҆бл҃жа́ющемꙋ.

=И҆́ный.=
{{text_align=center}}

=І҆рмо́съ:= ~Велича́емъ тѧ̀ мт҃рь свѣ́та:

~Мч҃нкѡвъ па́мѧть соверши́мъ, вѣ́рнїи, да тѣ́хъ сла́вы причасти́мсѧ, восхвалѧ́юще страда́льчество подвигѡ́въ и҆́хъ.

~Ва́шегѡ мꙋ́жества ѕвѣ́рїе ᲂу҆боѧ́шасѧ ѕѣлѡ̀, ᲂу҆стꙋпѝ ѻ҆́гнь, сокрꙋши́шасѧ лꙋ́цы: въ ва́съ,стрⷭ҇тоте́рпцы, ди́венъ бг҃ъ.

=Сла́ва, трⷪ҇ченъ:= ~Пренача́льное є҆стество̀, трїѷпоста́снаѧ є҆ди́нице, ѻ҆́ч҃е, сн҃е и҆ дш҃е ст҃ы́й, свѣ́те и҆ жи́зне бг҃онача́льнаѧ, тебѐ славосло́вѧщыѧ сохранѧ́й.

=Бг҃оро́диченъ:= ~Бл҃гослови́мъ тѧ̀ бг҃а і҆и҃лева, ѿ дв҃ы ꙗ҆ви́вшагосѧ мі́рꙋ и҆ воздви́гшаго на́мъ ро́гъ сп҃се́нїѧ.

=Сті́хъ:= ~Ст҃ы̑мъ, и҆̀же сꙋ́ть на землѝ є҆гѡ̀:

~Мл҃твєнницы мі́ра, стрⷭ҇тоте́рпцы хрⷭ҇тѡ́вы, тогѡ̀ крⷭ҇тъ ви́дѣти и҆ поклони́тисѧ сподо́бите всѣ́хъ мл҃твами ва́шими.

=Сті́хъ:= ~Бл҃же́ни, ꙗ҆̀же и҆збра́лъ и҆ прїѧ́лъ є҆сѝ гдⷭ҇и.

~И҆дѣ́же и҆стека́етъ и҆сто́чникъ жи́зни, сн҃е бж҃їй, и҆ призира́етъ свѣ́тъ лица̀ твоегѡ̀, къ тебѣ̀ преста́вльшыѧсѧ ᲂу҆чинѝ.

=І҆рмо́съ:= ~Велича́емъ тѧ̀ мт҃рь свѣ́та, и҆ сла́вимъ тѧ̀, бцⷣе дв҃о, ꙗ҆́кѡ ро́ждшꙋю хрⷭ҇та̀, сп҃са дꙋ́шъ на́шихъ.

=Та́же,= ~Досто́йно є҆́сть: =Свѣти́ленъ:= ~Нб҃о ѕвѣзда́ми: =Сла́ва:= ~Живы́ми: =И҆ ны́нѣ, бг҃оро́диченъ:= ~Сла́дость а҆́гг҃лѡвъ: =Та́кожде ᲂу҆ка́зъ на хвали́техъ, и҆ на стїхо́внѣ, въ сꙋббѡ́тꙋ вторꙋ́ю поста̀ \[стр. \]. Та́же,= ~Бл҃го є҆́сть: =и҆ ча́съ а҃-й. И҆ ѿпꙋ́стъ.=

=На +лїтꙋргі́и:+ Бл҃жє́нна гла́са. Прокі́менъ днѐ, и҆ за ᲂу҆поко́й. А҆пⷭ҇лъ ко є҆вре́ємъ, зача́ло тк҃є. Дрꙋгі́й за ᲂу҆поко́й.= ~А҆ллилꙋ́їа, =гла́съ ѕ҃. Є҆ѵⷢ҇лїе ѿ ма́рка, зача́ло ѻ҆смо́е, и҆ за ᲂу҆поко́й. Прича́стенъ днѐ, и҆ за ᲂу҆поко́й.=

![Рисунок 87](Pictures/10000000000001C30000010BF02B363BCCAAF1DD.png)

![Рисунок 86](Pictures/100000000000036D0000008DF03074EC1D067039.png)

+=Недѣ́лѧ тре́тїѧ ст҃ы́хъ постѡ́въ.=+
{{text_align=center}}

=Поклоне́нїе пра́зднꙋемъ чтⷭ҇но́мꙋ и҆ животворѧ́щемꙋ крⷭ҇тꙋ̀.=
{{text_align=center}}

+=Въ сꙋббѡ́тꙋ ве́чера,=+
{{text_align=center}}

=на ма́лѣй вече́рни, стїхи̑ры на д҃, гла́съ ѕ҃.=
{{text_align=center}}

=Подо́бенъ:= ~А҆́гг҃льскїѧ си̑лы:
{{text_align=center}}

~Ны́нѣ а҆́гг҃льскаѧ вѡ́инства провожда́ютъ дре́во чтⷭ҇но́е, бл҃гоговѣ́йнѡ ѡ҆крꙋжа̑юща и҆ всѧ̑ вѣ̑рныѧ созыва̑ющѧ на поклоне́нїе. прїиди́те ᲂу҆̀бо, посто́мъ просвѣти́вшесѧ, припаде́мъ къ немꙋ̀ съ ра́достїю и҆ стра́хомъ, вѣ́рнѡ зовꙋ́ще: ра́дꙋйсѧ, чтⷭ҇ны́й крⷭ҇те, мі́ра ᲂу҆твержде́нїе.
=\[Два́жды.\]=

~Да а҆да́мово проклѧ́тїе ᲂу҆праздни́ши, пло́ть на́шꙋ прїе́млеши кромѣ̀ скве́рны, распина́ешисѧ и҆ ᲂу҆мира́еши, і҆и҃се пребл҃гі́й: тѣ́мже крⷭ҇тъ тво́й и҆ копїѐ, гꙋ́бꙋ же и҆ тро́сть и҆ гво́здїе вѣ́рнѡ почита́имъ, и҆ воскрⷭ҇нїе твоѐ ви́дѣти про́симъ.

~Заключа́етъ є҆де́мъ дре́вомъ дре́вле ѕмі́й: дре́во же крⷭ҇та̀ ѿверза́етъ се́й всѣ̑мъ хотѧ́щымъ посто́мъ и҆ слеза́ми ѡ҆чи́ститисѧ. прїиди́те ᲂу҆̀бо, вѣ́рнїи, предлежа́щее ви́дѧще, къ томꙋ̀ припаде́мъ со стра́хомъ, зовꙋ́ще: ѿве́рзи врата̀ нбⷭ҇наѧ, крⷭ҇те, лю́бѧщымъ тѧ̀.

=Сла́ва, и҆ ны́нѣ, крⷭ҇тобг҃оро́диченъ, подо́бенъ:=
{{text_align=center}}

~Є҆гда̀ ко крⷭ҇тꙋ̀ пригвожда́ема ви́дѣ тѧ̀, сло́ве бж҃їй, безсѣ́меннѡ тебѐ ро́ждшаѧ, взыва́ше вопїю́щи: ᲂу҆вы̀ мнѣ̀, ча́до сладча́йшее! ко́е твоѐ смире́нїе, бж҃е мо́й; ка́кѡ безстра́стный стрⷭ҇ть терпи́ши непра́веднымъ сꙋдо́мъ; пѣсносло́влю твоѐ стра́шное и҆ кра́йнее снизхожде́нїе.

=На стїхо́внѣ стїхи̑ры подѡ́бны, гла́съ в҃.=
{{text_align=center}}

=Подо́бенъ:= ~До́ме є҆ѵфра́ѳовъ:
{{text_align=center}}

~Разрѣши́вшесѧ ѿ ᲂу҆́зъ дре́внѧгѡ ѡ҆сꙋжде́нїѧ дре́вомъ крⷭ҇та̀, вѣ́рнїи, на не́мъ пригвожде́ннаго хрⷭ҇та̀ просла́вимъ.

=Сті́хъ:= ~Возноси́те гдⷭ҇а бг҃а на́шего, и҆ покланѧ́йтесѧ подно́жїю нѡ́гꙋ є҆гѡ̀, ꙗ҆́кѡ ст҃о є҆́сть.

~Прїидѝ ны́нѣ съ на́ми, дв҃де, цѣвни́цꙋ дви́жи, поѧ̀: возноси́те хрⷭ҇та̀, вѣ́рнїи, и҆ покланѧ́йтесѧ є҆гѡ̀ подно́жїю.

=Сті́хъ:= ~Бг҃ъ же цр҃ь на́шъ пре́жде вѣ́ка содѣ́ла сп҃се́нїе посредѣ̀ землѝ.

~Воззри́мъ, лю́дїе, на предлежа́щее дре́во, и҆́мже сп҃се́нїе на́мъ хрⷭ҇то́съ подае́тъ, и҆ вѣ́рою цѣлꙋ́имъ.

=Сла́ва, и҆ ны́нѣ, крⷭ҇тобг҃оро́диченъ, подо́бенъ:=
{{text_align=center}}

~Возноси́ма на крⷭ҇тъ за человѣ́ки ви́дѧщи твоего̀ сн҃а, дв҃о, вопїѧ́ла є҆сѝ рыда́ющи: сла́ва бл҃госе́рдїю твоемꙋ̀.

=Та́же,= ~Ны́нѣ ѿпꙋща́еши: =Трист҃о́е. По= ~Ѻ҆́ч҃е на́шъ:

=Тропа́рь, гла́съ а҃:=
{{text_align=center}}

=^С=п҃сѝ, гдⷭ҇и, лю́ди твоѧ̑, и҆ бл҃гословѝ достоѧ́нїе твоѐ, побѣ̑ды \[бл҃говѣ́рномꙋ і҆мпера́торꙋ на́шемꙋ нїкола́ю а҆леѯа́ндровичꙋ\] правосла̑внымъ хрⷭ҇тїа́нѡмъ на сопроти̑вныѧ да́рꙋѧ и҆ твоѐ сохранѧ́ѧ крⷭ҇то́мъ твои́мъ жи́тельство.

=И҆ быва́етъ ѿпꙋ́стъ.=
{{text_align=center}}

=По ѿпꙋ́стѣ же вхо́дитъ сщ҃е́нникъ со є҆кклисїа́рхомъ въ сосꙋдохрани́тельницꙋ, и҆ взе́млютъ чтⷭ҇но́е дре́во, пред̾идꙋ́щꙋ свѣ́щникꙋ и҆ кади́лꙋ, пою́ще тропа́рь:= ~Сп҃сѝ, гдⷭ҇и, лю́ди твоѧ̑: =И҆ прино́сѧтъ на ст҃ꙋ́ю трапе́зꙋ, и҆ вжига́ютъ свѣщꙋ̀ на всю̀ но́щь.=

![Рисунок 85](Pictures/100000000000037E00000035F824FE1480F75DD8.png)

+=На вели́цѣй вече́рни,=+
{{text_align=center}}

=бл҃гословлѧ́етъ сщ҃е́нникъ, и҆ пое́мъ ꙗ҆́кѡ ѡ҆бы́чно предначина́тельный ѱало́мъ.=
{{text_align=center}}

=Та́же стїхосло́вїе, пе́рваѧ каѳі́сма.=
{{text_align=center}}

=На Гдⷭ҇и воззва́хъ, поста́вимъ стїхѡ́въ і҃, и҆ пое́мъ стїхи̑ры воскрⷭ҇ны ѻ҆смогла́сника г҃, и҆ а҆нато́лїєвы г҃: и҆ чтⷭ҇на́гѡ крⷭ҇та̀ д҃,=
{{text_align=center}}

=гла́съ є҃:=
{{text_align=center}}

=Подо́бенъ:= ~Ра́дꙋйсѧ по́стникѡмъ:
{{text_align=center}}

~Ѡ҆сїѧ́й, гдⷭ҇нь крⷭ҇те, свѣтолꙋ́чными мо́лнїѧми твоеѧ̀ бл҃года́ти, сердца̀ чтꙋ́щихъ тѧ̀ и҆ бг҃опрїѧ́тною любо́вїю ѡ҆б̾е́млющихъ, мїровожделѣ́нне, и҆́мже сле́зное ᲂу҆праздни́сѧ сѣ́тованїе, и҆ ѿ сѣте́й сме́рти и҆зба́вихомсѧ, и҆ къ несконча́емомꙋ весе́лїю преидо́хомъ. покажѝ красоты̀ твоеѧ̀ бл҃голѣ́пїе, воздаѧ́нїе подаѧ̀ за воздержа́нїе рабѡ́мъ твои̑мъ, вѣ́рнѡ просѧ́щымъ, твоѐ бога́тное застꙋпле́нїе и҆ ве́лїю млⷭ҇ть.

~Ра́дꙋйсѧ, живоно́сный крⷭ҇те, цр҃кве прекра́сный раю̀, дре́во нетлѣ́нїѧ, произрасти́вшее на́мъ вѣ́чныѧ сла́вы наслажде́нїе: и҆́мже бѣсо́встїи ѿгонѧ́ютсѧ полцы̀, и҆ а҆́гг҃льстїи свеселѧ́тсѧ чи́нове, и҆ собра̑нїѧ вѣ́рныхъ пра́зднꙋютъ: ѡ҆рꙋ́жїе непобѣди́мое, ᲂу҆твержде́нїе нерꙋши́мое, царє́мъ побѣ́до, сщ҃е́нникѡмъ похвало̀. и҆ на́мъ ны́нѣ подава́й дости́гнꙋти хрⷭ҇то́выхъ стрⷭ҇те́й и҆ воскрⷭ҇нїѧ.

~Ра́дꙋйсѧ, живоно́сный крⷭ҇те, бл҃гоче́стїѧ непобѣди́маѧ побѣ́до, две́рь раѧ̀, вѣ́рныхъ ᲂу҆твержде́нїе, цр҃кве ѡ҆гражде́нїе: и҆́мже проклѧ̀тїе разори́сѧ и҆ ᲂу҆праздни́сѧ, и҆ поглоти́сѧ сме́рти держа́ва, и҆ вознесо́хомсѧ ѿ землѝ къ нбⷭ҇нымъ: ѡ҆рꙋ́жїе непобѣди́мое, бѣсѡ́въ сопротивобо́рче, сла́во мч҃нкѡвъ, прпⷣбныхъ и҆́стинное ᲂу҆краше́нїе, приста́нище сп҃се́нїѧ, да́рꙋѧй мі́рови ве́лїю млⷭ҇ть.

~Грѧдѝ, первозда́нныхъ дво́ице, дре́вле ѿпа́дшаѧ ѿ ли́ка го́рнѧгѡ за́вистїю человѣкоꙋбі́йцы, го́рькою сла́стїю, ѿ дре́ва вкꙋше́нїемъ. сѐ всечⷭ҇тно́е вои́стиннꙋ дре́во прихо́дитъ, къ немꙋ́же прите́кше съ ра́достїю ѡ҆блобыза́йте, и҆ возопі́йте къ немꙋ̀ съ вѣ́рою: ты̀ на́ше застꙋпле́нїе, крⷭ҇те всечⷭ҇тны́й, є҆гѡ́же плода̀ причасти́вшесѧ, нетлѣ́нїе полꙋчи́хомъ, є҆де́мъ пре́жнїй прїе́мше несꙋмнѣ́ннѡ, и҆ ве́лїю млⷭ҇ть.

=Сла́ва, гла́съ г҃:=
{{text_align=center}}

~Хрⷭ҇тѐ бж҃е на́шъ, во́льное распѧ́тїе во ѻ҆́бщее воскрⷭ҇нїе ро́да человѣ́ческагѡ воспрїе́мый, и҆, своѧ̑ пе́рсты ѡ҆кровави́въ, ѿпꙋсти́тєльнаѧ на́мъ тро́стїю крⷭ҇та̀, ѡ҆багре́нїемъ червле́нымъ ца́рски подписа́ти чл҃вѣколю́бствовавый, не пре́зри на́съ и҆ па́ки ѿ тебє̀ ᲂу҆дали́тисѧ бѣ́дствꙋющихъ: но ᲂу҆ще́дри, є҆ди́не долготерпѣли́ве, сꙋ́щыѧ во ѡ҆бстоѧ́нїи лю́ди твоѧ̑, и҆ воста́ни, поборѝ борю́щыѧ ны̀, ꙗ҆́кѡ всеси́ленъ.

=И҆ ны́нѣ, бг҃оро́диченъ гла́са. Вхо́дъ.= ~Свѣ́те ти́хїй:

=Прокі́менъ:= ~Гдⷭ҇ь воцр҃и́сѧ:

=Є҆ктенїа̀, и҆ про́чее ꙗ҆́кѡ ѡ҆бы́чно.=
{{text_align=center}}

=На лїті́и стїхи́ра хра́ма.=
{{text_align=center}}

=Сла́ва, и҆ ны́нѣ, гла́съ є҃:=
{{text_align=center}}

~Зрѧ́щи тѧ̀ на крⷭ҇тѣ̀ на́га ви́сѧща, содѣ́телѧ и҆ зижди́телѧ всѣ́хъ, тва́рь всѧ̀ и҆змѣнѧ́шесѧ стра́хомъ и҆ рыда́ше: со́лнце же свѣ́тъ ѡ҆мрачѝ, и҆ землѧ̀ колеба́шесѧ, ка́менїе же разсѣка́хꙋсѧ, и҆ хра́ма свѣ́тлость раздира́шесѧ. ме́ртвїи востава́хꙋ ѿ гробѡ́въ, и҆ а҆́гг҃льскїѧ си̑лы ᲂу҆жаса́хꙋсѧ, глаго́лющѧ: ѽ чꙋдесѐ! сꙋдїѧ̀ сꙋ́дитсѧ и҆ стра́ждетъ во́лею за сп҃се́нїе мі́ра и҆ ѡ҆бновле́нїе.

=На стїхо́внѣ стїхи̑ры ѻ҆смогла́сника, ꙗ҆̀же по а҆лфави́тꙋ.=
{{text_align=center}}

=Сла́ва, и҆ ны́нѣ, гла́съ д҃:=
{{text_align=center}}

~Пособи́вый кро́ткомꙋ дв҃дꙋ побѣди́ти и҆ноплеме́нника, гдⷭ҇и, \[вѣ́рномꙋ царю̀ на̀шемꙋ\] вѣ́рнымъ лю́демъ на́шимъ спобо́рствꙋй, и҆ ѡ҆рꙋ́жїемъ крⷭ҇та̀ низложѝ врагѝ на́шѧ: покажѝ, бл҃госе́рде, на на́съ дрє́внїѧ млⷭ҇ти твоѧ̑, и҆ да разꙋмѣ́ютъ вои́стиннꙋ, ꙗ҆́кѡ ты̀ є҆сѝ бг҃ъ: и҆ на тѧ̀ надѣ́ющесѧ побѣжда́емъ, молѧ́щейсѧ ѡ҆бы́чнѡ пречⷭ҇тѣй твое́й мт҃ри, дарова́тисѧ на́мъ вели́цѣй млⷭ҇ти.

=Тропа́рь= ~Бцⷣе Дв҃о: =два́жды: и҆ крⷭ҇тный є҆ди́ножды, гла́съ а҃:= ~Сп҃сѝ, гдⷭ҇и, лю́ди твоѧ̑.

=И҆ про́чее послѣ́дованїе бдѣ́нїѧ, ꙗ҆́кѡ ѡ҆бы́чно.=
{{text_align=center}}

![Рисунок 82](Pictures/100000000000036A00000066FE776EAE7F89AF28.png)

+=Въ недѣ́лю ве́чера.=+
{{text_align=center}}

=На Гдⷭ҇и воззва́хъ,= =поста́вимъ стїхѡ́въ і҃: и҆ пое́мъ д҃ стїхи̑ры ѻ҆смогла́сника ᲂу҆мили́тєльны, гла́са: и҆ трїѡ́ди г҃, подо́бны господи́на і҆ѡ́сифа.=

=Гла́съ и҃.=
{{text_align=center}}

=Подо́бенъ:= ~Гдⷭ҇и, а҆́ще и҆ на сꙋди́лищи:
{{text_align=center}}

~Гдⷭ҇и, на крⷭ҇тѣ̀ во́лею простры́й дла̑ни твоѧ̑, семꙋ̀ во ᲂу҆миле́нїи се́рдца поклони́тисѧ на́съ сподо́би, просвѣще́нныхъ до́брѣ посто́мъ и҆ мл҃твами, и҆ воздержа́нїемъ и҆ бл҃готворе́нїемъ, ꙗ҆́кѡ бла́гъ и҆ чл҃вѣколю́бецъ.

~Гдⷭ҇и, грѣхѡ́въ мои́хъ мно́жєства ѡ҆чи́сти по мно́жествꙋ щедро́тъ твои́хъ, всеще́дре, и҆ крⷭ҇тъ тво́й сподо́би чи́стою дꙋше́ю ви́дѣти и҆ цѣлова́ти, въ настоѧ́щей седми́цѣ воздержа́нїѧ, ꙗ҆́кѡ чл҃вѣколю́бецъ.

=И҆́на стїхи́ра, господи́на ѳео́дѡра, гла́съ г҃.=
{{text_align=center}}

=Подо́бенъ:= ~Преве́лїе чꙋ́до:
{{text_align=center}}

~Преве́лїе чꙋ́до! дре́во ви́дитсѧ, на не́мже хрⷭ҇то́съ во́лею распѧ́тсѧ пло́тїю: поклонѧ́етсѧ мі́ръ, и҆ просвѣща́емь взыва́етъ: ѽ крⷭ҇та̀ си́ло! и҆ зри́мый де́моны пали́тъ, и҆ и҆з̾ѡбража́емь си́хъ палѧ̀ ꙗ҆влѧ́етсѧ. ᲂу҆блажа́ю тѧ̀, пречⷭ҇тое дре́во, почита́ю и҆ покланѧ́юсѧ со стра́хомъ, и҆ бг҃а сла́влю, тобо́ю да́рꙋющаго мнѣ̀ жи́знь безконе́чнꙋю.

=И҆ мине́и г҃. Сла́ва, и҆ ны́нѣ, бг҃оро́диченъ.=
{{text_align=center}}

=Вхо́дъ.= ~Свѣ́те ти́хїй:

=Прокі́менъ, гла́съ и҃:= ~Да́лъ є҆сѝ достоѧ́нїе боѧ́щымсѧ тебє̀, гдⷭ҇и. =Сті́хъ:= ~Ѿ конє́цъ землѝ къ тебѣ̀ воззва́хъ. =Сті́хъ:= ~Покры́юсѧ въ кро́вѣ кри́лъ твои́хъ. =Сті́хъ:= ~Та́кѡ воспою̀ и҆́мени твоемꙋ̀.

=На стїхо́внѣ самогла́сенъ днѐ, два́жды, гла́съ и҃:=
{{text_align=center}}

~Воззрѣ́ти ѻ҆чи́ма на нб҃о не смѣ́ю ѡ҆каѧ́нный а҆́зъ ѿ лꙋка́выхъ мои́хъ дѣѧ́нїй, но ꙗ҆́кѡ мыта́рь воздохнꙋ́въ взыва́ю тѝ: бж҃е, млⷭ҇тивъ бꙋ́ди мнѣ́ грѣ́шномꙋ и҆ ѿ фарїсе́йскагѡ лицемѣ́рїѧ и҆зба́ви мѧ̀, ꙗ҆́кѡ є҆ди́нъ бл҃госе́рдъ.

=Сті́хъ а҃:= ~Къ тебѣ̀ возведо́хъ ѻ҆́чи моѝ:

=Сті́хъ в҃:= ~Поми́лꙋй на́съ, гдⷭ҇и:

=Мч҃нченъ:= ~Мч҃нцы гдⷭ҇ни, всѧ́ко мѣ́сто ѡ҆сщ҃а́ете, и҆ всѧ́къ недꙋ́гъ врачꙋ́ете: и҆ ны́нѣ моли́те,и҆зба́витисѧ ѿ сѣте́й вра́жїихъ дꙋша́мъ на́шымъ, мо́лимсѧ.

=Сла́ва, и҆ ны́нѣ, бг҃оро́диченъ, гла́съ то́йже.=
{{text_align=center}}

~Нбⷭ҇ныѧ си̑лы пою́тъ тѧ̀, бл҃года́тнаѧ мт҃и безневѣ́стнаѧ: и҆ мы̀ славосло́вимъ неизслѣ́димое твоѐ ржⷭ҇тво̀. бцⷣе, молѝ сп҃сти́сѧ дꙋша́мъ на́шымъ.

![Рисунок 81](Pictures/10000000000001E2000000CFAF9FC0B512375B9E.png)

![Рисунок 80](Pictures/100000000000036D0000008FB4C5170E5E4648AE.png)

=Въ понедѣ́льникъ д҃-ѧ седми́цы,= =на ᲂу҆́трени,=
{{text_align=center}}

=трⷪ҇чны слꙋчи́вшагѡсѧ гла́са. По а҃-мъ стїхосло́вїи глаго́лемъ сѣда́льны ᲂу҆мили́тельны ѻ҆смогла́сника. По в҃-мъ же стїхосло́вїи глаго́лемъ настоѧ́щїй сѣда́ленъ, господи́на і҆ѡ́сифа, гла́съ и҃.=

=Подо́бенъ:= ~Воскре́слъ є҆сѝ:
{{text_align=center}}

~Всечⷭ҇тно́мꙋ дре́вꙋ, вѣ́рнїи, поклони́мсѧ, на не́мже творе́цъ всѣ́хъ вознесе́нъ бы́сть: сїѐ предлежи́тъ, ѡ҆сщ҃а́ѧ дꙋ́ши и҆ тѣлеса̀ пристꙋпа́ющихъ, ѡ҆чища́ѧ скве́рнꙋ грѣха̀ постѧ́щихсѧ вѣ́рнѡ и҆ воспѣва́ющихъ всегда̀ хрⷭ҇та̀, є҆ди́наго бл҃годѣ́телѧ.

=Сла́ва, то́йже.= =И҆ ны́нѣ, бг҃оро́диченъ. Подо́бенъ:=
{{text_align=center}}

~Сло́во ѻ҆́ч҃ее на зе́млю сни́де, и҆ а҆́гг҃лъ свѣ́та бцⷣѣ вопїѧ́ше: ра́дꙋйсѧ, бл҃гослове́ннаѧ, чистотꙋ̀ є҆ди́на сохра́ньшаѧ, зача́тїе прїе́мши предвѣ́чнагѡ бг҃а и҆ гдⷭ҇а: да ѿ прельще́нїѧ сп҃се́тъ, ꙗ҆́кѡ бг҃ъ, ро́дъ человѣ́ческїй.

=По г҃-мъ стїхосло́вїи сѣда́ленъ, гла́съ г҃.=
{{text_align=center}}

=Подо́бенъ:= ~Красотѣ̀ дѣ́вства:
{{text_align=center}}

~Преполови́вше ны́нѣ воздержа́нїе, и҆ дости́гше поклоне́нїѧ живоно́сномꙋ твоемꙋ̀ крⷭ҇тꙋ̀, хрⷭ҇тѐ мо́й, припа́дающе вопїе́мъ тѝ: ве́лїй є҆сѝ, чл҃вѣколю́бче, и҆ вє́лїѧ дѣла̀ твоѧ̑, ꙗ҆́кѡ ꙗ҆ви́лъ є҆сѝ крⷭ҇тъ тво́й чтⷭ҇ны́й, є҆мꙋ́же со стра́хомъ покланѧ́ющесѧ взыва́емъ: сла́ва кра́йнемꙋ бл҃госе́рдїю твоемꙋ̀.

=Сла́ва, то́йже.= =И҆ ны́нѣ, бг҃оро́диченъ. Подо́бенъ:=
{{text_align=center}}

~Ꙗ҆́коже невоздѣ́ланнаѧ лоза̀, дв҃о, прекра́снѣйшїй гро́здъ произрасти́ла є҆сѝ, и҆сточа́ющїй на́мъ вїно̀ сп҃си́тельное, веселѧ́щее всѣ́хъ дꙋ́шы и҆ тѣлеса̀. тѣ́мже ꙗ҆́кѡ вино́внꙋю до́брыхъ тѧ̀ ᲂу҆блажа́юще, при́снѡ со а҆́гг҃ломъ вопїе́мъ тѝ: ра́дꙋйсѧ, бл҃года́тнаѧ.

=Канѡ́нъ мине́и, и҆ настоѧ́щїй трипѣ́снецъ.=
{{text_align=center}}

=и҆ стїхосло́витсѧ пѣ́снь. Гла́съ и҃.=
{{text_align=center}}

=Пѣ́снь а҃.=
{{text_align=center}}

=І҆рмо́съ:= ~Колесницегони́телѧ фараѡ́на:

~Свѣтоно́сное крⷭ҇тꙋ̀ поклоне́нїе всѣ̑мъ ꙗ҆ви́сѧ, со́лнечнꙋю зарю̀ сп҃се́нїѧ и҆спꙋща́ющее и҆ ѡ҆зарѧ́ющее всѣ́хъ, ѡ҆держи́мыхъ страсте́й ѡ҆мраче́нїемъ: стеце́мсѧ се́й чи́стѣ ѡ҆блобыза́ти.

~Поста̀ бл҃года́тїю ѡ҆чище́ни, чи́стымъ ᲂу҆мо́мъ чи́стомꙋ є҆ди́номꙋ, прїиди́те, возопїи́мъ гла́сомъ бл҃годаре́нїѧ: ты̀ кро́вь твою̀, сло́ве, за ны̀ всѧ̑ да́лъ є҆сѝ, ты̀ и҆ крⷭ҇то́мъ ѡ҆свѧща́еши ны̀.

~Запе́нсѧ прилѡ́ги ѕмїи́ными, во ꙗ҆́звѣ ᲂу҆жа́снѣй всегда̀ лежꙋ̀: сп҃се, паде́нїе первозда́нныхъ стрⷭ҇тїю твое́ю крⷭ҇тною и҆спра́вивый, и҆спра́ви, и҆ наста́ви мѧ̀ ко и҆сполне́нїю хотѣ́нїй твои́хъ.

=Бг҃оро́диченъ:= ~Предстоѧ́щи крⷭ҇тꙋ̀ твоемꙋ̀, гдⷭ҇и, и҆ твоѧ̑ ꙗ҆́звы зрѧ́щи, влⷣко, неискꙋсобра́чнаѧ ᲂу҆ѧзвлѧ́ема глаго́лаше: ᲂу҆вы̀ мнѣ̀, ча́до! болѣ́зней и҆збѣ́гши въ ржⷭ҇твѣ̀ твое́мъ, ны́нѣ болѣ́зненнѡ ᲂу҆ѧзвлѧ́юсѧ.

=И҆́ный, господи́на ѳео́дѡра.= =Гла́съ г҃.=
{{text_align=center}}

=І҆рмо́съ:= ~Пои́мъ гдⷭ҇еви, сотво́ршемꙋ ди̑внаѧ чꙋдеса̀:

~Седми́ца ст҃а́ѧ є҆́сть сїѧ̀ и҆ свѣтоно́снаѧ, крⷭ҇тъ чтⷭ҇ны́й предлага́ющаѧ мі́рови: прїиди́те,лобыза́имъ се́й со стра́хомъ и҆ любо́вїю, дꙋ́шы просвѣща́юще, на не́мъ пригвожде́ннаго хрⷭ҇та̀ въ пѣ́снехъ сла́вѧще.

~Крⷭ҇тꙋ̀ твоемꙋ̀ всѝ покланѧ́емсѧ, хрⷭ҇тѐ, предсрѣ́тенїе творѧ́ще воскрⷭ҇нїѧ твоегѡ̀: пое́мъ гво́зди твоѧ̑, чти́мъ и҆ копїѐ твоѐ, ᲂу҆стна́ма и҆ ѡ҆чи́ма, дꙋше́вныма и҆ тѣле́сныма, си́ми ѡ҆чища́еми.

=Сла́ва, трⷪ҇ченъ:= ~Трⷪ҇це во є҆ди́ницѣ сꙋщества́ воспѣва́емаѧ, ѻ҆́ч҃е, сн҃е, со дх҃омъ всепрест҃ы́мъ, безнача́льное, присносꙋ́щное, несозда́нное бж҃ество̀, свѣ́та и҆сто́чниче и҆ жи́знь: тебѣ̀ всѐ ѡ҆сꙋществи́вшей покланѧ́емсѧ всѝ человѣ́цы.

=Бг҃оро́диченъ:= ~Херꙋві́мскꙋю колесни́цꙋ пое́мъ тѧ̀, дв҃о бцⷣе чтⷭ҇аѧ, и҆з̾ неѧ́же бг҃ъ роди́сѧ: ты̀ бо є҆ди́на ꙗ҆ви́ласѧ є҆сѝ и҆сто́чникъ нетлѣ́нїѧ, и҆сточа́ѧй всѣ̑мъ жи́знь, и҆з̾ негѡ́же почерпа́юще и҆сцѣлє́нїѧ прїе́млемъ.

=Сла́ва тебѣ̀, бж҃е на́шъ, сла́ва тебѣ̀.=

~Среди́нꙋ четыредесѧ́тнагѡ постѡ́въ по́прища преходѧ́ще, прїиди́те, любо́вїю со хрⷭ҇то́мъ и҆́демъ къ бж҃е́ственнѣй стрⷭ҇ти, да распе́ншесѧ съ ни́мъ, ѻ҆́бщницы бꙋ́демъ тогѡ̀ воскрⷭ҇нїю.

=І҆рмо́съ:= ~Пои́мъ гдⷭ҇еви, сотво́ршемꙋ ди̑внаѧ чꙋдеса̀ въ чермнѣ́мъ мо́ри: по́нтомъ бо покры̀ проти̑вныѧ и҆ сп҃се і҆и҃лѧ. томꙋ̀ є҆ди́номꙋ пои́мъ, ꙗ҆́кѡ просла́висѧ.

=Пѣ́снь и҃.=
{{text_align=center}}

=І҆рмо́съ:= ~Седмери́цею пе́щь:

~Ꙗ҆дови́тыми страстьмѝ и҆ дꙋ́шꙋ и҆ мы́сль ᲂу҆ѧ́звленꙋ и҆мꙋ́щаго, гдⷭ҇и, поми́лꙋй, ᲂу҆ще́дри, ѡ҆градѝ твои́мъ крⷭ҇то́мъ и҆ ѿ ре́бръ твои́хъ и҆злїѧ́нными ка́плѧми, да ᲂу҆се́рднѡ пою̀: сщ҃е́нницы бл҃гослови́те, лю́дїе превозноси́те во всѧ̑ вѣ́ки.

~На горѣ̀ дре́вле мѡѷсе́й рꙋ́цѣ возвыша́ѧ и҆ а҆мали́ка побѣжда́ѧ, тебѐ проѡбразѝ, крⷭ҇те всечтⷭ҇ны́й, є҆мꙋ́же кла́нѧющесѧ дне́сь, побѣжда́емъ де́монѡвъ и҆ноплемє́нныѧ полкѝ и҆ вѣ́рою пое́мъ: сщ҃е́нницы бл҃гослови́те, лю́дїе превозноси́те во всѧ̑ вѣ́ки.

~Страстьмѝ мѧ̀ коле́блема, враги̑ запина́ема, ѡ҆бы́чаемъ лꙋка́вымъ влеко́ма, ᲂу҆ще́дри, бл҃госе́рде, твои́мъ крⷭ҇то́мъ ѡ҆градѝ, ꙗ҆́кѡ да пою̀ неꙋкло́ннымъ се́рдцемъ: ѻ҆́троцы бл҃гослови́те, сщ҃е́нницы воспо́йте, лю́дїе превозноси́те во всѧ̑ вѣ́ки.

=Бг҃оро́диченъ:= ~Болѣ́зненнѡ стенѧ́щи, мт҃рски восклица́ющи, и҆ ѿ внꙋ́треннихъ ско́рби не терпѧ́щи, на крⷭ҇тъ взира́ла є҆сѝ, къ рожде́нномꙋ и҆з̾ твоегѡ̀ чре́ва вопїю́щи: ча́до, что̀ є҆́сть видѣ́нїе сїѐ; ка́кѡ стра́ждеши, є҆стество́мъ безстра́стный, хотѧ̀ ве́сь ро́дъ человѣ́ческїй ѿ тлѣ́нїѧ
свободи́ти;

=И҆́ный.=
{{text_align=center}}

=І҆рмо́съ:= ~А҆́гг҃лми немо́лчнѡ:

~Въ цр҃кви предложе́нный крⷭ҇тъ хрⷭ҇то́въ ви́дѧще, бра́тїе, со стра́хомъ и҆ вѣ́рою прише́дше поклони́мсѧ, томꙋ̀ вопїю́ще: ты̀ жи́знь произрасти́лъ є҆сѝ человѣ́кѡмъ, свѣтоно́сне.

~Побѣдоно́сна во бра́нехъ нб҃о тѧ̀ показа̀, животво́рный на́шъ крⷭ҇те, царє́мъ ѡ҆рꙋ́жїе непобѣди́мое, врагѡ́въ потреби́телю, цр҃квамъ ро́гъ и҆ вѣ̑рнымъ сп҃се́нїе.

=Бл҃гослови́мъ ѻ҆ц҃а̀, и҆ сн҃а и҆ ст҃а́го дх҃а, гдⷭ҇а.=

=Трⷪ҇ченъ:= ~Ѻ҆ц҃а̀ ст҃а́го сла́влю, и҆ сн҃а ст҃а́го чтꙋ̀, и҆ дх҃а ст҃а́го пою̀, є҆диносꙋ́щнꙋю трⷪ҇цꙋ про́стꙋю, бг҃а коего́ждо си́хъ, свѣ́ты и҆ свѣ́тъ, ꙗ҆́кѡ ѿ со́лнца є҆ди́нагѡ происходѧ́щыѧ.

=Бг҃оро́диченъ:= ~Ра́дꙋйсѧ, две́рь непроходи́маѧ: ра́дꙋйсѧ, кꙋпино̀ неѡпали́маѧ: ра́дꙋйсѧ, ста́мно злата́ѧ: ра́дꙋйсѧ, горо̀ несѣко́маѧ: ра́дꙋйсѧ, бцⷣе, ᲂу҆пова́нїе нерꙋши́мое и҆ стѣно̀ на тѧ̀ надѣ́ющымсѧ.

=Сла́ва тебѣ̀, бж҃е на́шъ, сла́ва тебѣ̀.=

~По́стъ преполови́вше, ю҆́ношески дерза́имъ дꙋ́хомъ на про́чее, бл҃готекꙋ́ще съ бг҃омъ, бра́тїе, ꙗ҆́кѡ да и҆ па́схꙋ ра́достнѡ ᲂу҆́зримъ, хрⷭ҇тꙋ̀ воскре́сшꙋ.

=Хва́лимъ, бл҃гослови́мъ, покланѧ́емсѧ гдⷭ҇еви:=

=І҆рмо́съ:= ~А҆́гг҃лми немо́лчнѡ въ вы́шнихъ сла́вимаго бг҃а, нб҃са̀ нб҃съ, землѧ̀, и҆ го́ры, и҆ хо́лми, и҆ глꙋбина̀, и҆ ве́сь ро́дъ человѣ́ческїй, пѣ́сньми того̀ ꙗ҆́кѡ созда́телѧ и҆ и҆зба́вителѧ бл҃гослови́те, по́йте и҆ превозно́сите во всѧ̑ вѣ́ки.

=Пѣ́снь ѳ҃.=
{{text_align=center}}

=І҆рмо́съ: Оу҆=страши́сѧ всѧ́къ:

~Внꙋ́чата дре́вле і҆а́кѡвъ бл҃гословлѧ́ѧ, проѡбража́ше свѣ́тлѡ крⷭ҇тъ чтⷭ҇ны́й, и҆́мже, ще́дре, на́съ бл҃гословѝ, ѡ҆сщ҃е́нїѧ пода́тельнꙋю бл҃года́ть подаѧ̀ покланѧ́ющымсѧ є҆мꙋ̀ и҆ всѣ́хъ и҆зба́вителѧ тѧ̀ прославлѧ́ющымъ.

~Поще́нїѧ водо́ю ѡ҆чище́ни, вѣ́рнїи, и҆ дꙋше́ю и҆ мы́слїю, жизнода́тельное и҆ бж҃е́ственное дре́во ѡ҆блобыза́имъ: пред̾ всѣ́ми бо ꙗ҆́вѣ лежи́тъ, и҆сточа́ѧ бж҃е́ственное ѡ҆ставле́нїе, и҆ свѣ́тъ нбⷭ҇ный, и҆ жи́знь, и҆ и҆́стинное ра́дованїе.

~Сꙋдїю́ тѧ вѣ́мъ стра́шна, и҆мꙋ́ща прїитѝ во сла́вѣ бж҃ества̀, всѣ́хъ сокровє́ннаѧ ѡ҆блича́ти тогда̀ хотѧ́ща, гдⷭ҇и. тѣ́мже тебѣ̀ зовꙋ̀, бл҃же: согрѣши́хъ, простѝ, не ѡ҆бличѝ моѧ̑ мнѡ́гаѧ и҆ лю̑таѧ согрѣшє́нїѧ.

=Бг҃оро́диченъ:= ~А҆́гница дре́вле зрѧ́щи а҆́гнца къ заколе́нїю влеко́ма и҆ со́лнечное сїѧ́нїе ѡ҆мрача́емо, пла́чꙋщи глаго́лаше: сл҃нце сла́вы і҆и҃се, заше́лъ є҆сѝ ᲂу҆мерщвлѧ́емь: но возсїѧ́й воста́нїѧ свѣ́тъ лю́бѧщымъ тѧ̀.

=И҆́ный.=
{{text_align=center}}

=І҆рмо́съ:= ~На сїна́йстѣй горѣ̀:

~На мѣ́стѣ, и҆дѣ́же стоѧ́стѣ но́зѣ влⷣки и҆ бг҃а, поклони́мсѧ всѝ дне́сь крⷭ҇тꙋ̀ всечⷭ҇тно́мꙋ, ꙗ҆́коже дв҃дъ взыва́етъ бг҃огла́снѣйшїй: и҆́бо всѧ̑ содержа́й го́рстїю, на се́й взы́де.

~На землѝ живꙋ́щїи, пристꙋпи́те, посто́мъ чи́стїи, и҆ предлежа́щїй ви́дѧще дне́сь всечтⷭ҇ны́й крⷭ҇тъ, поклони́тесѧ со стра́хомъ и҆ вѣ́рою, весели́тесѧ и҆ сра́дꙋйтесѧ, ѡ҆свѧще́нїе дꙋша́мъ почерпа́юще.

=Трⷪ҇ченъ:= ~Сꙋщество́мъ є҆ди́ница є҆́сть несѣко́ма пребж҃е́ственнаѧ трⷪ҇ца, соединѧ́ема є҆стество́мъ, дѣли́тсѧ ли̑цы сво́йственнѡ: несѣко́ма бо сѣче́тсѧ, є҆ди́но сꙋ́щи трои́тсѧ. сїѧ̑ ѻ҆ц҃ъ є҆́сть, сн҃ъ и҆ дх҃ъ живы́й, соблюда́ющаѧ всѐ.

=Бг҃оро́диченъ:= ~Ѡ҆ дв҃ѣ ѻ҆троча̀ ро́ждшей кто̀ слы́ша, и҆ ѡ҆ ма́тери без̾ мꙋ́жа; мр҃і́е, соверша́еши чꙋ́до: но скажи́ ми, ка́кѡ; не и҆спытꙋ́й глꙋби́нъ бг҃орожде́нїѧ моегѡ̀: сїѐ всеи́стинно, но па́че человѣ́ческагѡ ᲂу҆ма̀ постиже́нїе.

=Сла́ва тебѣ̀, бж҃е на́шъ, сла́ва тебѣ̀.=

~Бл҃года́рнꙋю хвалꙋ̀ принесе́мъ бг҃ꙋ, всѝ лю́дїе, ꙗ҆́кѡ ви́димъ ны́нѣ и҆ лобыза́емъ всестⷭ҇ы́й крⷭ҇тъ. разꙋмѣ́йте ᲂу҆̀бо и҆ покарѧ́йтесѧ въ се́мъ, де́мони: ꙗ҆зы́цы ва́рварстїи, разꙋмѣ́йте и҆ покарѧ́йтесѧ, ꙗ҆́кѡ съ на́ми бг҃ъ.

=І҆рмо́съ:= ~На сїна́йстѣй горѣ̀, ви́дѣ тѧ̀ въ кꙋпинѣ̀ мѡѷсе́й, неѡпа́льнѡ ѻ҆́гнь бж҃ества̀ заче́ншꙋю во чре́вѣ: данїи́лъ же тѧ̀ ви́дѣ го́рꙋ несѣко́мꙋю: же́злъ произра́стшїй ѿ ко́рене дв҃дова, и҆са́їа провозгласи́.

=Свѣти́ленъ гла́са.=
{{text_align=center}}

=На стїхо́внѣ самогла́сенъ, два́жды, гла́съ ѕ҃:=
{{text_align=center}}

~И҆зрѧ́дный пꙋ́ть къ возвыше́нїю, хрⷭ҇тѐ, смире́нїе показа́лъ є҆сѝ, са́мъ себѐ и҆стощи́въ и҆ зра́къ раба̀ прїи́мъ, фарїсе́а велехва́льныѧ мл҃твы не послꙋ́шавъ, мытарѧ́ же сокрꙋше́нное стена́нїе ꙗ҆́кѡ же́ртвꙋ непоро́чнꙋю въ вы́шнихъ прїе́мъ. тѣ́мже и҆ а҆́зъ вопїю́ ти: млⷭ҇тивъ бꙋ́ди, бж҃е, млⷭ҇тивъ бꙋ́ди, сп҃се мо́й, и҆ сп҃си́ мѧ.

=Мч҃нченъ:= ~Гдⷭ҇и, въ па́мѧти мч҃нкъ твои́хъ, всѧ̀ тва́рь пра́зднꙋетъ, нб҃са̀ ра́дꙋютсѧ со а҆́гг҃лы, и҆ землѧ̀ весели́тсѧ съ человѣ̑ки: тѣ́хъ мл҃твами поми́лꙋй на́съ.

=Сла́ва, и҆ ны́нѣ, гла́съ то́йже:=
{{text_align=center}}

~А҆рха́гг҃льское сло́во прїѧ́ла є҆сѝ и҆ херꙋві́мскїй прⷭ҇то́лъ показа́ласѧ є҆сѝ, и҆ на ѡ҆б̾ѧ́тїихъ твои́хъ носи́ла є҆сѝ, бцⷣе, наде́ждꙋ дꙋ́шъ на́шихъ.

=На пе́рвомъ часѣ̀, твори́мъ поклоне́нїе чтⷭ҇но́мꙋ крⷭ҇тꙋ̀, ꙗ҆́коже и҆ въ недѣ́лю, по напи́санномꙋ ѡ҆́бразꙋ, пою́ще вмѣ́стѡ, Стѡпы̀ моѧ̑:= ~Крⷭ҇тꙋ̀ твоемꙋ̀ покланѧ́емсѧ, влⷣко: =На часѣ́хъ же по= ~Ѻ҆́ч҃е на́шъ: =Конда́къ: Оу҆=жѐ пла́менное ѡ҆рꙋ́жїе:

=Та́кожде и҆ въ сре́дꙋ и҆ въ пѧто́къ, четы́ре сїѧ̑ дни̑. Въ пѧто́къ же ѿно́симъ крⷭ҇тъ, ꙗ҆́коже въ то́й де́нь ᲂу҆каза́сѧ.=

=На ѕ҃-мъ часѣ̀, тропа́рь прⷪ҇ро́чества, гла́съ з҃:=
{{text_align=center}}

~Гдⷭ҇и, да не ꙗ҆́ростїю твое́ю ѡ҆бличи́ши лю́ди согрѣши́вшыѧ, нижѐ гнѣ́вомъ твои́мъ нака́жеши на́съ, бл҃гъ сы́й: тебе́ бо сла́витъ всѧ̀ землѧ̀. и҆ мо́лимсѧ: пощадѝ на́съ, ст҃ы́й.

=Прокі́менъ, ѱало́мъ ѯ҃а, гла́съ ѕ҃:= ~Ѡ҆ бз҃ѣ сп҃се́нїе моѐ и҆ сла́ва моѧ̀: =Сті́хъ:= ~Не бг҃ꙋ ли повине́тсѧ дꙋша̀ моѧ̀;

=Прⷪ҇ро́чества и҆са́їина чте́нїе. \[Глава̀ д҃і, ст. к҃д-л҃в\].=
{{text_align=center}}

=^Т=а́кѡ глаго́летъ гдⷭ҇ь саваѡ́ѳъ: ꙗ҆́коже глаго́лахъ, та́кѡ бꙋ́детъ, и҆ ꙗ҆́коже совѣща́хъ, та́кѡ пребꙋ́детъ, є҆́же погꙋби́ти а҆ссѷрі́анъ на землѝ мое́й и҆ на гора́хъ мои́хъ: и҆ бꙋ́дꙋтъ въ попра́нїе, и҆ ѿи́метсѧ ѿ ни́хъ ꙗ҆ре́мъ и҆́хъ, и ꙾слава꙾[^1] и҆́хъ ѿ ра́менъ и҆́хъ ѿи́метсѧ. Се́й совѣ́тъ, є҆го́же совѣща̀ гдⷭ҇ь на всю̀ вселе́ннꙋю, и҆ сїѧ̀ рꙋка̀ на всѧ̑ ꙗ҆зы́ки вселе́нныѧ. Ꙗ҆̀же бо бг҃ъ ст҃ы́й совѣща̀, кто̀ разори́тъ; и҆ рꙋ́кꙋ є҆гѡ̀ высо́кꙋю кто̀ ѿврати́тъ; Въ лѣ́то, въ не́же ᲂу҆́мре а҆ха́зъ ца́рь, бы́сть глаго́лъ се́й: Не ра́дꙋйтесѧ всѝ и҆ноплемє́нницы, сокрꙋши́сѧ бо ꙗ҆ре́мъ бїю́щагѡ вы̀: ѿ сѣ́мене бо ѕмїи́на и҆зы́дꙋтъ и҆сча̑дїѧ а҆́спїдѡвъ, и҆ и҆сча̑дїѧ и҆́хъ и҆зы́дꙋтъ ѕмїи̑ парѧ́щїи. И҆ ᲂу҆пасꙋ́тсѧ ᲂу҆бо́зїи и҆́мъ: ни́щїи же человѣ́цы въ ми́рѣ почі́ютъ: и҆ потреби́тъ гла́домъ сѣ́мѧ твоѐ, и҆ ѡ҆ста́нокъ тво́й и҆збїе́тъ. Воспла́читесѧ, врата̀ градѡ́въ, да возопїю́тъ гра́ды смѧте́ннїи, и҆ноплемє́нницы всѝ: занѐ ды́мъ ѿ сѣ́вера и҆́детъ, и҆ нѣ́сть, и҆́же пребꙋ́детъ. И҆ что̀ ѿвѣща́ютъ ца́рїе ꙗ҆зы́кѡвъ, ꙗ҆́кѡ гдⷭ҇ь ѡ҆снова̀ сїѡ́на, и҆ тѣ́мъ сп҃сꙋ́тсѧ смире́ннїи люде́й є҆гѡ̀.

[^1]: є҆вр: ꙾вре́мѧ꙾

=Прокі́менъ, ѱало́мъ ѯ҃в, гла́съ д҃:= ~Та́кѡ бл҃гословлю́ тѧ въ животѣ̀ мое́мъ. =Сті́хъ:= ~Бж҃е, бж҃е мо́й, къ тебѣ̀ ᲂу҆́тренюю, возжада̀ тебє̀ дꙋша̀ моѧ̀.

![Рисунок 79](Pictures/10000000000000A90000003C07C8CB64FF94B48F.png)

![Рисунок 78](Pictures/100000000000037C00000031784E3F374A997694.png)

+=Въ понедѣ́льникъ ве́чера.=+
{{text_align=center}}

=На Гдⷭ҇и воззва́хъ,= =стїхи̑ры подѡ́бны, гла́съ и҃:=
{{text_align=center}}

=Подо́бенъ:= ~Что̀ ва́съ нарече́мъ:
{{text_align=center}}

~Среди́нꙋ дне́й воздержа́нїѧ преходѧ́ще дне́сь си́лою крⷭ҇та, на се́мъ возне́сеннаго посредѣ̀ всеѧ́ землѝ ꙗ҆́кѡ си́льнаго сп҃са и҆ бг҃а славосло́вимъ, вопїю́ще: зри́тєли на́съ покажѝ стрⷭ҇те́й твои́хъ, влⷣко, и҆ чтⷭ҇на́гѡ воскрⷭ҇нїѧ, да́рꙋѧ на́мъ ѡ҆чище́нїе и҆ ве́лїю млⷭ҇ть.

~Стра̑сти смири́лъ тѣлє́сныѧ бра́шенъ ѿложе́нїемъ и҆ сласте́й ѿвраще́нїемъ, и҆ дре́во крⷭ҇та̀ ѡ҆блобыза́имъ вѣ́рнѡ: зри́тсѧ бо ꙗ҆́вѣ покланѧ́емое, и҆ всѧ̑ ѡ҆сщ҃а́етъ бж҃е́ственною бл҃года́тїю. и҆ гдⷭ҇еви возопїи́мъ: бл҃годари́мъ тѧ̀, бл҃госе́рде, сп҃са́ющаго си́мъ дꙋ́шы на́шѧ.

=И҆́на, гла́съ то́йже.=
{{text_align=center}}

=Подо́бенъ:= ~Бцⷣꙋ:
{{text_align=center}}

~Ны́нѣ крⷭ҇тꙋ̀ покланѧ́ющесѧ, всѝ воззове́мъ: ра́дꙋйсѧ, дре́во жи́зни: ра́дꙋйсѧ, ски́птре ст҃ы́й хрⷭ҇то́въ: ра́дꙋйсѧ, человѣ́кѡвъ сла́во нбⷭ҇наѧ: ра́дꙋйсѧ, царе́й похвало̀: ра́дꙋйсѧ, держа́во вѣ́ры: ра́дꙋйсѧ, ѡ҆рꙋ́жїе непобѣди́мое: ра́дꙋйсѧ, врагѡ́въ ѿгна́нїе: ра́дꙋйсѧ, сїѧ́нїе свѣ́тлое, сп҃си́тельное мі́рꙋ: ра́дꙋйсѧ, мч҃нкѡвъ ве́лїѧ сла́во: ра́дꙋйсѧ, си́ло пра́ведныхъ: ра́дꙋйсѧ, а҆́гг҃лѡвъ свѣ́тлость: ра́дꙋйсѧ, всечⷭ҇тне.

=И҆ въ мине́и г҃.= =Сла́ва, и҆ ны́нѣ, бг҃оро́диченъ.=
{{text_align=center}}

=Прокі́менъ, ѱало́мъ ѯ҃г, гла́съ ѕ҃: Оу҆=слы́ши, бж҃е гла́съ мо́й, внегда̀ моли́ти ми сѧ къ тебѣ̀. =Сті́хъ:= ~Ѿ стра́ха вра́жїѧ и҆зьмѝ дꙋ́шꙋ мою̀.

=Бытїѧ̀ чте́нїе. \[Глава̀ и҃, ст. к҃а-к҃в: глава̀ ѳ҃, ст. а҃-з҃\].=
{{text_align=center}}

=^Р=ечѐ гдⷭ҇ь бг҃ъ: размы́сливъ, не приложꙋ̀ ктомꙋ̀ проклѧ́ти зе́млю за дѣла̀ человѣ́чєскаѧ, занѐ прилежи́тъ помышле́нїе человѣ́кꙋ приле́жно на ѕла̑ѧ ѿ ю҆́ности є҆гѡ̀: не приложꙋ̀ ᲂу҆̀бо ктомꙋ̀ порази́ти всѧ́кꙋю пло́ть живꙋ́щꙋю, ꙗ҆́коже сотвори́хъ: во всѧ̑ дни̑ землѝ сѣ́ѧтва и҆ жа́тва, зима̀ и҆ зно́й, лѣ́то и҆ весна̀, де́нь и҆ но́щь не преста́нꙋтъ. И҆ бл҃гословѝ бг҃ъ нѡ́а и҆ сы́ны є҆гѡ̀, и҆ речѐ и҆̀мъ: расти́тесѧ и҆ мно́житесѧ, и҆ напо́лните зе́млю, и҆ ѡ҆блада́йте є҆́ю. И҆ стра́хъ и҆ тре́петъ ва́шъ бꙋ́детъ на всѣ́хъ ѕвѣре́хъ земны́хъ, \[и҆ на всѣ́хъ скотѣ́хъ земны́хъ,\] на всѣ́хъ пти́цахъ небе́сныхъ, и҆ на всѣ́хъ дви́жꙋщихсѧ по землѝ, и҆ на всѣ́хъ ры́бахъ морски́хъ: въ рꙋ́цѣ ва́ши вда́хъ \[ѧ҆̀\]. И҆ всѧ́кое дви́жꙋщеесѧ, є҆́же є҆́сть жи́во, ва́мъ бꙋ́детъ въ снѣ́дь: ꙗ҆́кѡ ѕе́лїе травно́е да́хъ ва́мъ всѐ. То́чїю мѧ́са въ кро́ви дꙋшѝ да не снѣ́сте. Кро́ви бо ва́шеѧ, дꙋ́шъ ва́шихъ, ѿ рꙋкѝ всѧ́кагѡ ѕвѣ́рѧ и҆зыщꙋ̀ \[є҆ѧ̀\]: и҆ ѿ рꙋкѝ человѣ́ка бра́та и҆зыщꙋ̀ є҆ѧ̀. Пролива́ѧй кро́вь человѣ́чꙋ, въ є҆ѧ̀ мѣ́стѡ є҆гѡ̀ пролїе́тсѧ: ꙗ҆́кѡ во ѡ҆́бразъ бж҃їй сотвори́хъ человѣ́ка. Вы́ же расти́тесѧ и҆ мно́житесѧ, и҆ напо́лните зе́млю, и҆ мно́житесѧ на не́й.

=Прокі́менъ, ѱало́мъ ѯ҃д, гла́съ ѕ҃: Оу҆=слы́ши ны̀, бж҃е, сп҃си́телю на́шъ. =Сті́хъ:= ~Тебѣ̀ подоба́етъ пѣ́снь, бж҃е, въ сїѡ́нѣ.

=При́тчей чте́нїе. \[Глава̀ а҃і, ст. ѳ҃і-л҃а: гл. в҃і, ст. а҃-ѕ҃\].=
{{text_align=center}}

=^С=ы́нъ пра́ведный ражда́етсѧ въ живо́тъ: гоне́нїе же нечести́вагѡ въ сме́рть. Ме́рзость гдⷭ҇еви пꙋтїѐ развраще́ннїи: прїѧ́тни же є҆мꙋ̀ всѝ непоро́чнїи въ пꙋте́хъ свои́хъ. Въ рꙋ́кꙋ рꙋ́цѣ вложи́въ непра́веднѡ, не без̾ мꙋ́ки бꙋ́детъ ѕлы́хъ: сѣ́ѧй же пра́вдꙋ прїи́метъ мздꙋ̀ вѣ́рнꙋ. Ꙗ҆́коже ᲂу҆серѧ́зь златы́й въ но́здрехъ свинїѝ, та́кѡ женѣ̀ ѕлоꙋ́мнѣй лѣ́пота. Жела́нїе пра́ведныхъ всѐ бл҃го́е: наде́жда же нечести́выхъ поги́бнетъ. Сꙋ́ть, и҆̀же своѧ̑ сѣ́юще, мнѡ́жайшаѧ творѧ́тъ: сꙋ́ть же и҆ собира́юще чꙋжда̑ѧ, ᲂу҆малѧ́ютсѧ. Дꙋша̀ бл҃гослове́на всѧ́каѧ проста́ѧ: мꙋ́жъ ꙗ҆́рый не бл҃гоѡбра́зенъ. Оу҆держава́ѧй пшени́цꙋ ѡ҆ста́витъ ю҆̀ ꙗ҆зы́кѡмъ: продаѧ́й пшени́цꙋ скꙋ́пѡ ѿ наро́да про́клѧтъ, бл҃гослове́нїе же гдⷭ҇не на главѣ̀ подава́ющагѡ. Творѧ́й бл҃га̑ѧ и҆́щетъ бл҃года́ти добры̀: и҆́щꙋщаго же ѕла̑ѧ пости́гнꙋтъ є҆го̀. Надѣ́ѧйсѧ на бога́тство своѐ, се́й паде́тъ: застꙋпа́ѧй же пра́ведныхъ, то́й возсїѧ́етъ. Не сматрѧ́ѧй своегѡ̀ до́мꙋ наслѣ́дитъ вѣ́тры: порабо́таетъ же безꙋ́мный разꙋ́мномꙋ. Ѿ плода̀ пра́вды дре́во жи́зни прозѧба́етъ: ѿе́млютсѧ же безвре́меннѡ дꙋ́шы беззако́нныхъ. А҆́ще пра́ведный є҆два̀ сп҃са́етсѧ, нечести́вый же и҆ грѣ́шный гдѣ̀ ꙗ҆ви́тсѧ; Любѧ́й наказа́нїе лю́битъ чꙋ́вство: ненави́дѧй же ѡ҆бличє́нїѧ, безꙋ́менъ. Лꙋ́чше ѡ҆брѣты́й бл҃года́ть ѿ гдⷭ҇а бг҃а: мꙋ́жъ же законопрестꙋ́пенъ премолча́нъ бꙋ́детъ. Не и҆спра́витсѧ человѣ́къ ѿ беззако́ннагѡ: корє́нїѧ же пра́ведныхъ не ѿи́мꙋтсѧ. Жена̀ мꙋ́жественнаѧ вѣне́цъ мꙋ́жꙋ своемꙋ̀: ꙗ҆́коже въ дре́вѣ че́рвь, та́кѡ мꙋ́жа погꙋблѧ́етъ жена̀ ѕлотво́рнаѧ. Мы̑сли пра́ведныхъ сꙋдьбы̑: ᲂу҆правлѧ́ютъ же нечести́вїи лє́сти. Словеса̀ нечести́выхъ льсти̑ва въ кро́вь: ᲂу҆ста́ же пра́выхъ и҆зба́вѧтъ и҆́хъ.

=На стїхо́внѣ стїхи́ра самогла́сна, два́жды, гла́съ и҃:=
{{text_align=center}}

~Велерѣ́чивый фарїсе́й ѡ҆мерзѣ́нъ бы́сть похвали́всѧ, и҆ мыта́рь смиреномꙋ́дрый въ молча́нїи помоли́всѧ ѡ҆правда́нъ бы́сть. тѣ́мже ѻ҆бою̀ ᲂу҆вѣ́дѣвши разли́чїе, дꙋшѐ моѧ̀, смиреномꙋ́дрїе прїимѝ и҆ ѡ҆блобыза́й: хрⷭ҇то́съ бо смирє́ннымъ ѡ҆бѣща̀ даѧ́ти бл҃года́ть, ꙗ҆́кѡ чл҃вѣколю́бецъ.

=Мч҃нченъ:= ~Мч҃нцы гдⷭ҇ни, моли́те бг҃а на́шего, и҆ и҆спроси́те дꙋша́мъ на́шымъ мно́жество щедро́тъ и҆ ѡ҆чище́нїе мно́гихъ прегрѣше́нїй, мо́лимсѧ.

=Сла́ва, и҆ ны́нѣ, бг҃оро́диченъ, гла́съ то́йже.=
{{text_align=center}}

~А҆́зъ, дв҃о ст҃а́ѧ бцⷣе, къ покро́вꙋ твоемꙋ̀ прибѣга́ю: вѣ́мъ, ꙗ҆́кѡ ѡ҆брѧ́щꙋ сп҃се́нїе: мо́жеши бо, чтⷭ҇аѧ, помощѝ ми.

![Рисунок 77](Pictures/100000000000029A000000479DC4410C5F206079.png)

![Рисунок 76](Pictures/100000000000036C000000645D1649C7D78BFBF5.png)

=Во вто́рникъ д҃-ѧ седми́цы на ᲂу҆́трени,=
{{text_align=center}}

=трⷪ҇чны.= =По а҃-мъ стїхосло́вїи сѣда́льны ᲂу҆мили́тєльныѧ ѻ҆смогла́сника. По в҃-мъ же стїхосло́вїи глаго́лемъ настоѧ́щїй сѣда́ленъ, гла́съ и҃.=
{{text_align=center}}

=Подо́бенъ:= ~Непоколеби́мое ᲂу҆твержде́нїе:
{{text_align=center}}

~Воздержа́нїемъ просвѣти́вше дꙋ́шы на́шѧ, крⷭ҇тꙋ̀ поклони́мсѧ сп҃си́тельномꙋ, на не́мже хрⷭ҇то́съ пригвожде́н бы́сть, и҆ возопїи́мъ є҆мꙋ̀: ра́дꙋйсѧ, постѧ́щихсѧ сла́дость и҆ тве́рдаѧ по́мощь,ра́дꙋйсѧ, гꙋби́телю страсте́й, бѣсѡ́мъ сопротивобо́рче: ра́дꙋйсѧ, дре́во бл҃же́нное.

=Бг҃оро́диченъ. Подо́бенъ:=
{{text_align=center}}

~Непоколеби́мое ᲂу҆твержде́нїе вѣ́ры и҆ честно́е дарова́нїе дꙋ́шъ на́шихъ, бцⷣꙋ въ пѣ́снехъ возвели́чимъ, вѣ́рнїи: ра́дꙋйсѧ, ка́мень жи́зни во чре́вѣ твое́мъ вмѣсти́вшаѧ: ра́дꙋйсѧ, концє́въ ᲂу҆пова́нїе, скорбѧ́щымъ застꙋпле́ние: ра́дꙋйсѧ, невѣ́сто неневѣ́стнаѧ.

=По г҃-мъ стїхосло́вїи сѣда́ленъ, гла́съ то́йже.=
{{text_align=center}}

=Подо́бенъ:= ~Ꙗ҆́кѡ нача́тки:
{{text_align=center}}

~Ꙗ҆́коже жи́знь тва́ри, тво́й крⷭ҇тъ предлежа́щїй вселе́ннаѧ цѣлꙋ́етъ, гдⷭ҇и, и҆ покланѧ́ющисѧ зове́тъ тѝ: тогѡ̀ дѣ́йствомъ въ ми́рѣ глꙋбо́цѣ воспѣва́ющыѧ тѧ̀, бл҃гословѧ́щыѧ тѧ̀ въ воздержа́нїи соблюдѝ, многомлⷭ҇тиве.

=Бг҃оро́диченъ, гла́съ то́йже.=
{{text_align=center}}

~Ра́дꙋйсѧ, а҆́гг҃ломъ ра́дость мі́ра прїе́мшаѧ: ра́дꙋйсѧ, ро́ждшаѧ творца̀ твоего̀ и҆ гдⷭ҇а: ра́дꙋйсѧ, сподо́бльшаѧсѧ бы́ти мт҃и бж҃їѧ.

=Канѡ́нъ мине́и и҆ настоѧ́щїй трипѣ́снецъ, господи́на і҆ѡ́сифа.=
{{text_align=center}}

=И҆ стїхосло́витсѧ пѣ́снь.= =Гла́съ и҃.=
{{text_align=center}}

=Пѣ́снь в҃.=
{{text_align=center}}

=І҆рмо́съ:= ~Ви́дите, ви́дите, ꙗ҆́кѡ а҆́зъ є҆́смь бг҃ъ, дре́вле і҆и҃лѧ сквозѣ̀ чермно́е мо́ре проведы́й, и҆ пита́вый, и҆ сп҃сы́й, и҆ свободи́вый ѿ го́рькїѧ рабо́ты фараѡ́новы.

~Крⷭ҇тꙋ̀, є҆го́же посредѣ̀ тва́ри претерпѣ́лъ є҆сѝ, мессі́а сло́ве бж҃їй, посредѣ̀ поста̀ дне́сь вѣ́рнѡ покланѧ́емсѧ, просѧ́ще ви́дѣти и҆ воскрⷭ҇нїе твоѐ.

~Жезло́мъ си́лы, проѡбраже́ннымъ ѿ мѡѷсе́а, мо́ре страсте́й пресѣ́кше: дости́гнемъ къ землѝ ѡ҆бѣтова́ннѣй, и҆ ма́нны мы́сленныѧ насы́тимсѧ бога́тнѡ.

~Кто̀ не возрыда́етъ ѡ҆ тебѣ̀; кто̀ не воспла́четъ ѡ҆ тебѣ̀, дꙋшѐ, жела́ющей лꙋка̑ваѧ и҆ не взыскꙋ́ющей любо́вїю бл҃ги́хъ, презира́ющей же при́снѡ првⷣнаго сꙋдїю̀, долготерпѧ́щаго на тебѣ̀;

=Бг҃оро́диченъ:= ~Пло́ть ꙗ҆́вльшагосѧ неизмѣ́ннѡ хрⷭ҇та̀, дв҃о, ражда́еши: є҆го́же прилѣ́жнѡ молѝ, ѿ плотски́хъ страсте́й и҆зба́вити покланѧ́ющыѧсѧ крⷭ҇тꙋ̀, є҆го́же пло́тїю претерпѣ̀.

=И҆́ный, гла́съ то́йже.=
{{text_align=center}}

=І҆рмо́съ:= ~Ви́дите, ви́дите, ꙗ҆́кѡ а҆́зъ є҆́смь бг҃ъ ва́шъ:

~Ви́дите, ви́дите, ꙗ҆́кѡ а҆́зъ є҆́смь бг҃ъ ва́шъ, вселе́ннѣй крⷭ҇тъ мо́й ѡ҆рꙋ́жїе сп҃се́нїѧ пода́вый, ны́нѣ поклонѧ́тисѧ є҆мꙋ̀: ꙗ҆́кѡ да цѣлꙋ́ющїи є҆го̀ ᲂу҆празднѧ́ютъ вра̑жїѧ кова̑рства.

~Ве́лїй є҆сѝ, гдⷭ҇и, и҆ многомлⷭ҇тивъ, ꙗ҆́кѡ да́лъ є҆сѝ ны́нѣ покланѧ́тисѧ животворѧ́щемꙋ твоемꙋ̀ крⷭ҇тꙋ̀, и҆дѣ́же рꙋ́цѣ твоѝ и҆ но́зѣ пригвождє́ны бы́ша, на не́мже и҆злїѧ́сѧ кро́вь пречи́стагѡ твоегѡ̀ ребра̀, жи́знь и҆сточа́ющаѧ на́мъ.

=Сла́ва, трⷪ҇ченъ:= ~Пресоверше́ннаѧ є҆ди́нице, пребж҃е́ственнаѧ, трїѷпоста́снаѧ, нерожде́нне ѻ҆́ч҃е и҆ сн҃е є҆диноро́дне, дш҃е ѿ ѻ҆ц҃а̀ и҆сходѧ́й, сн҃омъ же ꙗ҆влѧ́ѧйсѧ: сꙋщество̀ є҆ди́но и҆ є҆стество̀, гдⷭ҇ство, црⷭ҇тво, сп҃сѝ всѣ́хъ на́съ.

=Бг҃оро́диченъ:= ~Неизглаго́лемо є҆́сть чꙋ́до твоегѡ̀ ржⷭ҇тва̀, мт҃и дв҃о: ка́кѡ бо и҆ ражда́еши, и҆ чиста̀ є҆сѝ въ то́мже; ка́кѡ ѻ҆троча̀ ражда́еши, и҆ не вѣ́си и҆скꙋ́са мꙋ́жеска ѿню́дъ; ꙗ҆́коже вѣ́сть па́че є҆стества̀ ѿ тебє̀ новолѣ́пнѡ сло́во бж҃їе ро́ждшеесѧ.

=Сла́ва тебѣ̀, бж҃е на́шъ, сла́ва тебѣ̀.=

~Тѧ̀ мѡѷсе́й вели́кїй проѡбразова̀ на́мъ, крⷭ҇те, рꙋ́цѣ распросте́ръ и҆ побѣди́въ а҆мали́ка: тѧ̀ и҆з̾ѡбража́юще въ сѣ́нехъ и҆ воздꙋ́сѣ, ѿвраща́емъ и҆ побѣжда́емъ ѕлонача́льника врага̀, пѣсносло́вѧще хрⷭ҇та̀.

=І҆рмо́съ:= ~Ви́дите, ви́дите, ꙗ҆́кѡ а҆́зъ є҆́смь бг҃ъ ва́шъ, пре́жде вѣ̑къ рожде́нный ѿ ѻ҆ц҃а̀, и҆ ѿ дв҃ы въ послѣ̑днѧѧ без̾ мꙋ́жа зачны́йсѧ, и҆ разрꙋши́вый грѣ́хъ пра́ѻтца а҆да́ма, ꙗ҆́кѡ чл҃вѣколю́бецъ.

=Пѣ́снь и҃.=
{{text_align=center}}

=І҆рмо́съ:= ~Покрыва́ѧй вода́ми:

~Подви́гнꙋвый ꙗ҆́кѡ бг҃ъ ѡ҆снова̑нїѧ всеѧ̀ землѝ, вознесе́нъ на дре́во, недви́жимое ᲂу҆твержде́нїе всѣ̑мъ вѣ̑рнымъ дарова́лъ є҆сѝ, гдⷭ҇и, сп҃си́тельное ѡ҆рꙋ́жїе крⷭ҇та̀ твоегѡ̀: є҆мꙋ́же покланѧ́ющесѧ, тѧ̀ превозно́симъ во всѧ̑ вѣ́ки.

~Ѡ҆блиста́емо зрѧ́ще, па́че со́лнечныхъ лꙋче́й, крⷭ҇тное дре́во, прїиди́те, посто́мъ ѡ҆блиста́еми, ны́нѣ ѡ҆блобыза́имъ, почерпа́юще бл҃года́ть свѣтоно́снꙋю и҆ ѿгонѧ́ющꙋю тьмꙋ̀ ѿ превозносѧ́щихъ хрⷭ҇та̀ во вѣ́ки.

~Вода̀ жива́ѧ текꙋ́щаѧ въ вѣ́чнꙋю жи́знь ты̀ сы́й, сло́ве, кро́вь и҆ во́дꙋ ѿ ре́бръ на крⷭ҇тѣ̀ и҆сточи́лъ є҆сѝ, влⷣко, грѣхѡ́вныѧ пото́ки и҆зсꙋша́ѧ. тѣ́мже молю́ тѧ: и҆зсꙋшѝ страсте́й мои́хъ лꙋка̑внаѧ и҆злїѧ̑нїѧ.

=Бг҃оро́диченъ:= ~Ꙗ҆́кѡ ѡ҆сщ҃е́нїе мы́сленное, бг҃а во ст҃ы́хъ почива́ющаго ражда́еши, ст҃а́ѧ бг҃омт҃и чтⷭ҇аѧ, всѧ̑ концы̀ ѡ҆сщ҃а́ющаго бж҃е́ственнымъ поклоне́нїемъ дне́сь, дв҃о, дре́вꙋ прест҃о́мꙋ, на не́мже пло́тїю пригвожде́нъ бы́сть.

=И҆́ный.=
{{text_align=center}}

=І҆рмо́съ:= ~А҆́гг҃ли и҆ нб҃са̀:

~Прїиди́те, лю́дїе, ви́димъ живоно́сное дре́во ны́нѣ предлежа́щее, на не́мже пло́тїю водрꙋзи́сѧ хрⷭ҇то́съ бг҃ъ на́шъ, и҆ со стра́хомъ пою́ще, семꙋ̀ покланѧ́емсѧ во всѧ̑ вѣ́ки.

~Трисоста́вный крⷭ҇тъ, ꙗ҆́кѡ трⷪ҇цы ѡ҆́бразъ воспои́мъ, и҆ покланѧ́ющесѧ со стра́хомъ возопїи́мъ,бл҃гословѧ́ще, пою́ще и҆ превозносѧ́ще хрⷭ҇та̀ во вѣ́ки.

=Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.=

~Є҆ди́нъ бг҃ъ ᲂу҆́бо трⷪ҇ца, ни ѻ҆ц҃ꙋ̀ и҆зстꙋпи́вшꙋ въ сыновство̀, нижѐ сн҃ꙋ премѣни́вшꙋсѧ во и҆схожде́нїе: но сво́йствєннаѧ и҆ ѻ҆боѐ, свѣ́тъ, бг҃а, трѝ сла́влю во вѣ́ки.

=Бг҃оро́диченъ:= ~Є҆ди́на нетлѣ́ннѡ ражда́еши, є҆ди́на млеко́мъ пита́еши млⷣнца небра́чнаѧ, є҆ди́на ражда́еши созда́телѧ и҆ влⷣкꙋ твоего̀, а҆́ще и҆ раба̀ и҆ мт҃и: тѧ̀, дв҃о мт҃и, пое́мъ во вѣ́ки.

=Сла́ва тебѣ̀, бж҃е на́шъ, сла́ва тебѣ̀.=

~Слѣпо́мꙋ ѿ рождества̀ ѻ҆́чи ѿве́рзый сло́вомъ, ѡ҆слѣплє́нныѧ моѝ сердє́чныѧ ѻ҆́чи ты̀ па́ки ѿве́рзи, да ᲂу҆зрю̀ свѣ́тъ повелѣ́нїй твои́хъ, хрⷭ҇тѐ, во вѣ́ки.

=Хва́лимъ, бл҃гослови́мъ, покланѧ́емсѧ гдⷭ҇еви:=

=І҆рмо́съ:= ~А҆́гг҃ли и҆ нб҃са̀, на прⷭ҇то́лѣ сла́вы сѣдѧ́щаго, и҆ ꙗ҆́кѡ бг҃а непреста́ннѡ сла́вимаго, бл҃гослови́те, по́йте и҆ превозноси́те во всѧ̑ вѣ́ки.

=Пѣ́снь ѳ҃.=
{{text_align=center}}

=І҆рмо́съ:= ~Бл҃гослове́нъ гдⷭ҇ь бг҃ъ:

~Бл҃гослове́нъ гдⷭ҇ь бг҃ъ і҆и҃левъ, крⷭ҇то́мъ свои́мъ разрꙋши́вый дре́внее проклѧ́тїе, и҆ се́й дарова́вый на́мъ въ держа́вꙋ и҆ прибѣ́жище и҆ тве́рдое ѡ҆снова́нїе, и҆́мже врагѝ на́шѧ ны́нѣ и҆збоде́мъ.

~Поне́же ᲂу҆́зами безмѣ́рных мои́хъ ѕѡ́лъ стѧ́гнꙋтъ є҆́смь, и҆ стєзѝ твоѧ̑ сп҃си́тєльныѧ, хрⷭ҇тѐ, во́лею разꙋмѣ́ти не хощꙋ̀, твои́мъ крⷭ҇то́мъ мѧ̀ ѡ҆братѝ, ѡ҆камене́нїе моѐ разрѣша́ѧ, неизрече́нныѧ ра́ди млⷭ҇ти бл҃госе́рдїѧ твоегѡ̀.

~Фарїсе́евꙋ возноше́нїю подража́въ ѕлѣ̀, низведо́хсѧ паде́нїемъ тѧ́жкимъ и҆ лю́тымъ, и҆ лежꙋ̀ врагѡ́мъ въ попра́нїе: но ᲂу҆ще́дри и҆ сп҃си́ мѧ, хрⷭ҇тѐ, милосе́рдиѧ ра́ди смири́вый себѐ, вы́шнїй цр҃ю̀ сла́вы.

=Бг҃оро́диченъ:= ~Ро́дове всѝ ᲂубл҃жа́ютъ тѧ̀, чтⷭ҇аѧ: і҆и҃съ бо є҆ди́нъ роди́выйсѧ ѿ твоеѧ̀ ᲂу҆тро́бы, ꙗ҆́коже са́мъ вѣ́сть, сотворѝ, ѻ҆трокови́це дв҃о, съ тобо́ю вели̑чїѧ: є҆го́же молѝ сп҃сти́сѧ ста́дꙋ и҆ лю́демъ твои̑мъ.

=И҆́ный,= =і҆рмо́съ то́йже.=
{{text_align=center}}

~Бл҃гослове́нъ гдⷭ҇ь бг҃ъ і҆и҃левъ, крⷭ҇то́мъ свои́мъ разрꙋши́вый дре́внее проклѧ́тїе, и҆ се́й предложи́вый на́мъ на поклоне́нїе. то́й цѣлꙋ́юще вѣ́рнѡ, то́й и҆ воспѣва́юще, твою̀ вели́кꙋю млⷭ҇ть пое́мъ непреста́ннѡ.

~Цр҃кви похвала̀ ты̀ є҆сѝ, чтⷭ҇ны́й крⷭ҇те, царе́й ѡ҆рꙋ́жїе и҆ мі́рꙋ всемꙋ̀ ми́рнаѧ по́честь бг҃одѣ́ланнаѧ: крⷭ҇те, правосла́вныхъ ра́дость, вселе́нныѧ храни́телю, сохранѝ, ѡ҆ст҃ѝ тебѣ̀ покланѧ́ющыѧсѧ.

=Сла́ва:= ~Трⷪ҇це ст҃а́ѧ, сла́ва тебѣ̀, є҆диноче́стнаѧ є҆ди́нице, бж҃е́ственное є҆стество̀, є҆ди́но црⷭ҇тво стра́шное: ѻ҆́ч҃е, сн҃е со дх҃омъ, свѣ́те непристꙋ́пный всѣ̑мъ, безнача́льное бж҃ество̀, сп҃сѝ слꙋжа́щыѧ тебѣ̀, всѣ́хъ созда́телю.

=Бг҃оро́диченъ:= ~Внегда̀ стоѧ́ше а҆́гница твоѧ̀, і҆и҃се, па́стырѧ и҆ влⷣкꙋ своего̀ на крⷭ҇тѣ̀ зрѧ́щи, го́рькѡ рыда́ше, и҆ ᲂу҆тро́бꙋ дви́жꙋщи ѡ҆ тебѣ̀, хрⷭ҇тѐ, взыва́ше: что̀ сїѐ стра́нное видѣ́нїе; жи́знь, ка́кѡ ᲂу҆мира́еши;

=Сла́ва тебѣ̀, бж҃е на́шъ, сла́ва тебѣ̀.=

~Манассі́ю ꙗ҆́кѡ сп҃слъ є҆сѝ пока́ѧвшасѧ, бж҃е, сп҃сѝ и҆ менѐ, слеза́ми ка́ющасѧ го́рцѣ, и҆ не ѿвратѝ раба̀ твоегѡ̀: ᲂу҆клони́хъ бо мою̀ дꙋ́шꙋ, ꙗ҆́коже дре́вле і҆и҃ль ѻ҆́ный, всѧ̑ дни̑ моѧ̑ живы́й въ блꙋдѣ̀.

=І҆рмо́съ:= ~Бл҃гослове́нъ гдⷭ҇ь бг҃ъ і҆и҃левъ, воздви́гнꙋвый ро́гъ сп҃се́нїѧ на́мъ, въ домꙋ̀ дв҃да ѻ҆́трока своегѡ̀, внегда̀ посѣтѝ на́съ восто́къ съ высоты̀, и҆ напра́вилъ ны̀ є҆́сть на пꙋ́ть ми́ра.

=Сѣда́ленъ, гла́са.=
{{text_align=center}}

=На стїхо́внѣ самогла́сенъ днѐ, два́жды, гла́съ и҃:=
{{text_align=center}}

~Велехва́льнагѡ фарїсе́а ѡ҆сꙋжде́нїе ѿ возноше́нїѧ помышлѧ́ющи, дꙋшѐ моѧ̀, и҆ смиренномꙋ́драгѡ мытарѧ̀ и҆сповѣ́данїемъ прегрѣше́нїй ѡ҆правда́нїе позна́вши: ѻ҆́вагѡ ᲂу҆́бѡ ѿложи́ти потщи́сѧ на добродѣ́тель дерзнове́нїе: ѻ҆́вагѡ же прїѧ́ти, ꙗ҆̀же согрѣши́ла є҆сѝ, и҆сповѣ́данїе. воста́ни неꙋничижи́мꙋю высотꙋ̀ ᲂу҆мѣре́нїемъ страсте́й себѣ̀ стѧжава́ющи ѿ хрⷭ҇та̀, и҆мꙋ́щагѡ ве́лїю млⷭ҇ть.

=Мч҃нченъ:= ~Вельмѝ подвиза́стесѧ, ст҃і́и, страда̑нїѧ ѿ беззако́нныхъ претерпѣ́вше до́блественнѡ, хрⷭ҇та̀ и҆сповѣ́дающе пред̾ цармѝ: и҆ па́ки преста́вившесѧ ѿ житїѧ̀, си̑лы дѣ́йствꙋете въ мі́рѣ, и҆ недꙋ̑жныѧ ѿ страсте́й и҆́хъ и҆сцѣлѧ́ете, ст҃і́и: моли́те сп҃сти́сѧ дꙋша́мъ на́шымъ.

=Сла́ва, и҆ ны́нѣ, бг҃оро́диченъ, гла́съ то́йже.=
{{text_align=center}}

~Покро́въ тво́й, бцⷣе дв҃о, врачество̀ є҆́сть дх҃о́вное: въ то́й бо прибѣга́юще, ѿ дꙋше́вныхъ недꙋ̑гъ и҆збавлѧ́емсѧ.

=На ѕ҃-мъ часѣ̀, тропа́рь прⷪ҇ро́чества, гла́съ ѕ҃:=
{{text_align=center}}

~Крⷭ҇тꙋ̀ твоемꙋ̀ покланѧ́емсѧ, влⷣко, и҆ ст҃о́е воскрⷭ҇нїе твоѐ сла́вимъ.

=Прокі́менъ, ѱало́мъ ѯ҃є, гла́съ ѕ҃:= ~Бл҃гослове́нъ бг҃ъ, и҆́же не ѿста́ви мл҃твꙋ мою̀ и҆ млⷭ҇ть свою̀ ѿ менє̀. =Сті́хъ:= ~Бл҃гослови́те, ꙗ҆зы́цы, бг҃а на́шего.

=Прⷪ҇ро́чества и҆са́їина чте́нїе. \[Глава̀ к҃є, ст. а҃-ѳ҃\].=
{{text_align=center}}

=^Г=дⷭ҇и бж҃е мо́й, просла́влю тѧ̀, воспою̀ и҆́мѧ твоѐ, ꙗ҆́кѡ сотвори́лъ є҆сѝ чꙋ̑днаѧ дѣла̀,совѣ́тъ дре́внїй и҆́стинный: да бꙋ́детъ, гдⷭ҇и. Ꙗ҆́кѡ положи́лъ є҆сѝ гра́ды въ пе́рсть, гра́ды твє́рдыѧ, є҆́же па́сти ѡ҆снова́нїємъ и҆́хъ, нечести́выхъ гра́дъ да не сози́ждетсѧ въ вѣ́къ. Сегѡ̀ ра́ди бл҃гословѧ́тъ тѧ̀ лю́дїе ни́щїи, и҆ гра́ди человѣ́кѡвъ ѡ҆би́димыхъ возбл҃гословѧ́тъ тѧ̀. Бы́лъ бо є҆сѝ всѧ́комꙋ гра́дꙋ смире́нномꙋ помо́щникъ, и҆ и҆знемога́ющымъ за ѡ҆скꙋдѣ́нїе покро́въ, ѿ человѣ̑къ ѕлы́хъ и҆зба́виши и҆̀хъ: покро́въ жа́ждꙋщихъ, и҆ дꙋ́хъ человѣ́кѡвъ ѡ҆би́димыхъ. А҆́ки человѣ́цы малодꙋ́шнїи жа́ждꙋщїи въ сїѡ́нѣ, ꙗ҆́кѡ и҆зба́виши и҆̀хъ ѿ человѣ̑къ нечести́выхъ, и҆̀мже на́съ пре́далъ є҆сѝ. И҆ сотвори́тъ гдⷭ҇ь саваѡ́ѳъ всѣ̑мъ ꙗ҆зы́кѡмъ: на горѣ̀ се́й и҆спїю́тъ ра́дость, и҆спїю́тъ вїно̀. Пома́жꙋтсѧ мѵ́ромъ на горѣ̀ се́й: преда́ждь сїѧ̑ всѧ̑ ꙗ҆зы́кѡмъ, то́й бо совѣ́тъ на всѧ̑ ꙗ҆зы́ки. ꙾Пожрѐ꙾[^2] сме́рть возмо́гши, и҆ па́ки ѿѧ́тъ гдⷭ҇ь бг҃ъ всѧ́кꙋю сле́зꙋ ѿ всѧ́кагѡ лица̀: поноше́нїе люде́й ѿѧ́тъ ѿ всеѧ̀ землѝ, ᲂу҆ста́ бо гдⷭ҇нѧ глаго́лаша \[сїѧ̑\]. И҆ рекꙋ́тъ въ де́нь ѻ҆́ный: сѐ бг҃ъ на́шъ, на́ньже ᲂу҆пова́хомъ, и҆ сп҃се́тъ на́съ: се́й гдⷭ҇ь, потерпѣ́хомъ є҆го̀, и҆ возра́довахомсѧ, и҆ возвесели́хомсѧ ѡ҆ сп҃се́нїи на́шемъ.

[^2]: Є҆вр: ꙾поже́рта бꙋ́детъ꙾

=Прокі́менъ, ѱало́мъ ѯ҃ѕ, гла́съ ѕ҃:= ~Бл҃гослови́ ны, бж҃е, бж҃е на́шъ, бл҃гослови́ ны, бж҃е. =Сті́хъ:= ~Бж҃е, ᲂу҆ще́дри ны̀ и҆ бл҃гослови́ ны.

![Рисунок 75](Pictures/10000000000000DA0000001453E0BCCCEC7E75FD.png)

![Рисунок 74](Pictures/100000000000036B0000006737427FBFE4682413.png)

=Во вто́рникъ сре́днїѧ седми́цы ве́чера.=
{{text_align=center}}

=На Гдⷭ҇и воззва́хъ, поста́вимъ стїхѡ́въ ѕ҃, и҆ пое́мъ стїхи̑ры подѡ́бны трїѡ́ди. Гла́съ ѕ҃.=
{{text_align=center}}

=Подо́бенъ:= ~Всю̀ ѿложи́вше:
{{text_align=center}}

~Посредѣ̀ землѝ претерпѣ́лъ є҆сѝ крⷭ҇тъ и҆ стрⷭ҇ть, ще́дре, всѣ̑мъ безстра́стїе и҆ и҆збавле́нїе подаѧ̀: сегѡ̀ ра́ди въ преполове́нїи постѡ́въ дне́сь всѝ поклоне́нїе то́й предлага́емъ и҆ ра́достнѡ лобыза́емъ, да сподо́бимсѧ всѝ, сло́ве бж҃їй, ви́дѣти твоѧ̑ стрⷭ҇ти и҆ живоно́сное воскрⷭ҇нїе, просвѣще́ни бж҃е́ственными добродѣ́тельми, є҆ди́не многомлⷭ҇тиве.

~Ме́ртвъ бы́лъ є҆сѝ на крⷭ҇тѣ̀ просте́ртъ, и҆ копїе́мъ прободае́мь, и҆ же́лчїю напаѧ́емь, долготерпѣли́ве влⷣко, во́ды ме́рры рꙋко́ю мѡѷсе́овою въ сла́дость преложи́вый. тѣ́мже молю́сѧ тебѣ̀ и҆ прошꙋ̀: стра̑сти горча́йшыѧ ѿ мы́сли моеѧ̀ и҆скоренѝ, и҆ покаѧ́нїѧ ме́домъ ᲂу҆́мъ мо́й ᲂу҆слади́въ, покло́нника мѧ̀ покажѝ чтⷭ҇ны́ѧ стрⷭ҇ти твоеѧ̀.

=И҆́на, гла́съ а҃.=
{{text_align=center}}

=Подо́бенъ:= ~Дре́вле мѡѷсе́ю:
{{text_align=center}}

~Є҆го́же дре́вле мѡѷсе́й проѡбрази́въ дла́ньма свои́ма, побѣжда́ше а҆мали́ка, вели́кїй крⷭ҇тъ дне́сь пред̾ ѻ҆чи́ма на́шима предложе́нный зрѧ́ще, лю́дїе, со стра́хомъ прико́снемсѧ, въ чистотѣ̀ ᲂу҆ма̀ и҆ ᲂу҆сте́нъ: на не́мъ бо хрⷭ҇то́съ вознесе́сѧ, ᲂу҆мертви́въ сме́рть. и҆ таковы́ѧ бл҃года́ти всѝ сподоблѧ́ющесѧ, пѣ́сньми бг҃одꙋхнове́нными всѣ́хъ сп҃са пѣсносло́вѧще, помо́лимсѧ дости́гнꙋти и҆ са́магѡ сп҃си́тельнагѡ воскрⷭ҇нїѧ.

=И҆́ны стїхи̑ры подѡ́бны. Гла́съ д҃.=
{{text_align=center}}

=Подо́бенъ:= ~Да́лъ є҆сѝ зна́менїе:
{{text_align=center}}

~Прїиди́те, поклони́мсѧ дне́сь ви́димомꙋ дре́вꙋ, жи́зни на́шеѧ хода́таю, хрⷭ҇та̀ бг҃а на́шегѡ крⷭ҇тꙋ̀, и҆́мже сме́рть ᲂу҆ѧзви́сѧ, и҆ воскрⷭ҇нїе на́мъ па́дшымъ новосодѣ́ласѧ ꙗ҆́вѣ, и҆зба́вителю зовꙋ́ще: на́съ ра́ди во́лею пострада́вый, да сп҃се́ши всѧ́ческаѧ, бж҃е на́шъ сла́ва тебѣ̀.

~Держа́ва непобѣди́маѧ хрⷭ҇тїа́нѡмъ на́мъ даде́сѧ крⷭ҇тъ тво́й, сп҃се на́шъ, и҆́мже и҆ноплемє́ннаѧ ꙗ҆зы́кѡвъ побѣжда́ютсѧ мно́жєства, и҆ ми́ръ цр҃ковь твою̀, хрⷭ҇тѐ, ѡ҆сѣнѧ́етъ, правосла́вѧщꙋ до́брѣ. є҆го́же ны́нѣ цѣлꙋ́юще, тебѣ̀ те́плѣ взыва́емъ: и҆ на́съ сподо́би ча́сти ст҃ы́хъ твои́хъ.

~Слеза́ми ѡ҆мы́вше дꙋшє́внаѧ чꙋ̑вства, и҆ посто́мъ ѡ҆чи́стивше, прїиди́те, поклони́мсѧ крⷭ҇тномꙋ дре́вꙋ, и҆́мже въ воздержа́нїи ᲂу҆празднѧ́ютсѧ дꙋшетлѣ́ннаѧ пло́ти взыгра̑нїѧ, распе́ншемꙋсѧ зовꙋ́ще: твоегѡ̀ тридне́внагѡ воста́нїѧ, сп҃се, сподо́би поклони́тисѧ ѡ҆сїѧ́нїю.

=Сла́ва, и҆ ны́нѣ, гла́съ и҃:=
{{text_align=center}}

~Дне́сь влⷣка тва́ри и҆ гдⷭ҇ь сла́вы на крⷭ҇тѣ̀ пригвожда́етсѧ и҆ въ ре́бра пробода́етсѧ: же́лчи и҆ ѻ҆́цта вкꙋша́етъ сла́дость цр҃ко́внаѧ: вѣнце́мъ ѿ те́рнїѧ ѡ҆блага́етсѧ, покрыва́ѧй не́бо ѡ҆́блаки: ѡ҆де́ждою порꙋга́нїѧ ѡ҆блачае́тсѧ, и заꙋша́етсѧ бре́нною рꙋко́ю, рꙋко́ю созда́вый человѣ́ка: по плещма̀ бїе́нъ быва́етъ, ѡ҆дѣва́ѧй не́бо ѡ҆́блаки: заплева̑нїѧ и҆ ра̑ны прїе́млетъ, поношє́нїѧ и҆ заꙋшє́нїѧ: и҆ всѧ̑ терпи́тъ менє̀ ра́ди ѡ҆сꙋжде́ннагѡ и҆зба́витель мо́й и҆ бг҃ъ, да сп҃се́тъ мі́ръ ѿ прельще́нїѧ, ꙗ҆́кѡ бл҃госе́рдъ.

=Въ мине́и же ѡ҆ставлѧ́емъ, и҆ глаго́лемъ канѡ́нъ ст҃а́гѡ на повече́рїи.=
{{text_align=center}}

=Прокі́менъ, ѱало́мъ ѯ҃з, гла́съ ѕ҃:= ~Воспо́йте бг҃ꙋ, по́йте и҆́мени є҆гѡ̀.

=Сті́хъ:= ~Пꙋтесотвори́те возше́дшемꙋ на за́пады.

=Бытїѧ̀ чте́нїе. \[Глава̀ ѳ҃, ст. и҃-з҃і\].=
{{text_align=center}}

=^Р=ечѐ бг҃ъ нѡ́еви и҆ сынѡ́мъ є҆гѡ̀ съ ни́мъ, глаго́лѧ: сѐ а҆́зъ поставлѧ́ю завѣ́тъ мо́й ва́мъ, и҆ сѣ́мени ва́шемꙋ по ва́съ, и҆ всѧ́кой дꙋшѝ живꙋ́щей съ ва́ми, ѿ пти́цъ и҆ ѿ скѡ́тъ, и҆ всѣ̑мъ ѕвѣрє́мъ земны̑мъ, є҆ли̑ка съ ва́ми \[сꙋ́ть\] ѿ всѣ́хъ и҆зше́дшихъ и҆з̾ ковче́га. И҆ поста́влю завѣ́тъ мо́й съ ва́ми: и҆ не ᲂу҆́мретъ всѧ́ка пло́ть ктомꙋ̀ ѿ воды̀ пото́пныѧ, и҆ ктомꙋ̀ не бꙋ́детъ пото́пъ во́дный, є҆́же и҆стли́ти всю̀ зе́млю. И҆ речѐ гдⷭ҇ь бг҃ъ нѡ́еви: сїѐ зна́менїе завѣ́та,є҆́же а҆́зъ даю̀ междꙋ̀ мно́ю и҆ ва́ми, и҆ междꙋ̀ всѧ́кою дꙋше́ю живо́ю, ꙗ҆́же є҆́сть съ ва́ми, въ ро́ды вѣ̑чныѧ: дꙋгꙋ̀ мою̀ полага́ю во ѡ҆́блацѣ, и҆ бꙋ́детъ въ зна́менїе завѣ́та \[вѣ́чнагѡ\] междꙋ̀ мно́ю и҆ земле́ю. И҆ бꙋ́детъ є҆гда̀ наведꙋ̀ ѡ҆́блаки на зе́млю, ꙗ҆ви́тсѧ дꙋга̀ моѧ̀ во ѡ҆́блацѣ: и҆ помѧнꙋ̀ завѣ́тъ мо́й, и҆́же є҆́сть междꙋ̀ мно́ю и҆ ва́ми, и҆ междꙋ̀ всѧ́кою дꙋше́ю живꙋ́щею во всѧ́кой пло́ти, и҆ не бꙋ́детъ ктомꙋ̀ вода̀ въ пото́пъ, ꙗ҆́кѡ потреби́ти всѧ́кꙋ пло́ть. И҆ бꙋ́детъ дꙋга̀ моѧ̀ во ѡ҆́блацѣ: и҆ ᲂу҆зрю̀ ю҆̀, є҆́же помѧнꙋ́ти завѣ́тъ вѣ́чный междꙋ̀ мно́ю и҆ земле́ю, и҆ междꙋ̀ всѧ́кою дꙋше́ю живꙋ́щею во всѧ́кой пло́ти, ꙗ҆́же є҆́сть на землѝ. И҆ речѐ бг҃ъ нѡ́еви: сїѐ зна́менїе завѣ́та, є҆го́же положи́хъ междꙋ̀ мно́ю и҆ междꙋ̀ всѧ́кою пло́тїю, ꙗ҆́же є҆́сть на землѝ.

=Прокі́менъ, ѱало́мъ ѯ҃и, гла́съ ѕ҃:= ~Сп҃се́нїе твоѐ, бж҃е, да прїи́метъ мѧ̀.

=Сті́хъ:= ~Да ᲂу҆́зрѧтъ ни́щїи, и҆ возвеселѧ́тсѧ.

=При́тчей чте́нїе. \[Глава̀ в҃і, ст. и҃-к҃в\].=
{{text_align=center}}

=^Оу҆=ста̀ разꙋ́мнагѡ хвали̑ма быва́ютъ ѿ мꙋ́жа: слабосе́рдъ же порꙋга́емь быва́етъ. Лꙋ́чше мꙋ́жъ въ безче́стїи рабо́таѧй себѣ̀, не́жели че́сть себѣ̀ ѡ҆бложи́въ и҆ лиша́ѧйсѧ хлѣ́ба. Пра́ведникъ ми́лꙋетъ дꙋ́шы скотѡ́въ свои́хъ: ᲂу҆трѡ́бы же нечести́выхъ неми́лѡстивны. Дѣ́лаѧй свою̀ зе́млю и҆спо́лнитсѧ хлѣ́бѡвъ: гонѧ́щїи же сꙋ́єтнаѧ лише́ни ра́зꙋма. И҆́же є҆́сть сла́достенъ въ ві́ннѣмъ пребыва́нїи, въ свои́хъ тверды́нѧхъ ѡ҆ста́витъ безче́стїе. Жела̑нїѧ нечести́выхъ ѕла̑, коре́нїе же бл҃гочести́выхъ въ тве́рдостехъ. За грѣ́хъ ᲂу҆сте́нъ впа́даетъ въ сѣ̑ти грѣ́шникъ: и҆збѣга́етъ же ѿ ни́хъ пра́ведникъ. Сматрѧ́ѧй кро́ткѡ, поми́лованъ бꙋ́детъ: а҆ срѣта́ѧй во вратѣ́хъ, ѡ҆скорби́тъ дꙋ́шы. Ѿ плодѡ́въ ᲂу҆́стъ дꙋша̀ мꙋ́жа напо́лнитсѧ бл҃ги́хъ: воздаѧ́нїе же ᲂу҆сте́нъ є҆гѡ̀ возда́стсѧ є҆мꙋ̀: Пꙋтїѐ безꙋ́мныхъ пра́ви пред̾ ни́ми: послꙋ́шаетъ совѣ́тѡвъ мꙋ́дрый. Безꙋ́мный а҆́бїе и҆сповѣ́сть гнѣ́въ сво́й: кры́етъ же своѐ безче́стїе хи́трый. Ꙗ҆вле́ннꙋю вѣ́рꙋ возвѣща́етъ пра́ведный: свидѣ́тель же непра́ведныхъ льсти́въ. Сꙋ́ть, и҆̀же глаго́люще ᲂу҆ѧзвлѧ́ютъ а҆́ки мечѝ: ѧ҆зы́цы же премꙋ́дрыхъ и҆сцѣлѧ́ютъ. Оу҆стнѣ̀ и҆́стинны и҆справлѧ́ютъ свидѣ́тельство: свидѣ́тель же ско́ръ ѧ҆зы́къ и҆́мать непра́веденъ. Ле́сть въ се́рдцѣ кꙋю́щагѡ ѕла̑ѧ: хотѧ́щїи же ми́ра возвеселѧ́тсѧ. Ничто́же непра́ведное ᲂу҆го́дно є҆́сть пра́ведномꙋ: нечести́вїи же и҆спо́лнѧтсѧ ѕлы́хъ. Ме́рзость гдⷭ҇еви ᲂу҆стнѣ̀ лжи́вы: творѧ́й же вѣ́рнѡ прїѧ́тенъ є҆мꙋ̀.

=На стїхо́внѣ самогла́сенъ, два́жды, гла́съ г҃:=
{{text_align=center}}

~Побѣжда́ѧ мытарѧ̀ прегрѣше́ньми, не ревнꙋ́ю тогѡ̀ покаѧ́нїю: фарїсе́овыхъ же не стѧжа́въ добродѣ́телей, подража́ю возноше́нїю. но твои́мъ смире́нїемъ безмѣ́рнымъ, хрⷭ҇тѐ бж҃е, бѣсо́вское высокоꙋ́мїе на крⷭ҇тѣ̀ низложи́вый, ѻ҆́вагѡ ᲂу҆́бѡ пре́жнѧгѡ лꙋка́вства, сегѡ́ же послѣ́днѧгѡ безꙋ́мїѧ ѿчꙋжди́ мѧ, ѻ҆бои́хъ бл҃го́е намѣ́ренїе въ дꙋшѝ мое́й ᲂу҆тверди́въ, и҆ сп҃си́ мѧ.

=Мч҃нченъ:= ~Прⷪ҇ро́цы и҆ а҆пⷭ҇ли хрⷭ҇тѡ́вы и҆ мч҃нцы наꙋчи́ша воспѣва́ти трⷪ҇цꙋ є҆диносꙋ́щнꙋю, и҆ просвѣти́ша ꙗ҆зы́ки заблꙋ́ждшыѧ, и҆ ѻ҆́бщники а҆́гг҃лѡмъ сотвори́ша сы́ны человѣ́чєскїѧ.

=Сла́ва, и҆ ны́нѣ, самогла́сенъ, гла́съ є҃:=
{{text_align=center}}

~Зрѧ́щи тѧ̀ тва́рь всѧ̀ на крⷭ҇тѣ̀ на́га ви́сѧща, содѣ́телѧ и҆ зижди́телѧ всѣ́хъ, и҆змѣнѧ́шесѧ стра́хомъ и҆ рыда́ше: со́лнце же свѣ́тъ ѡ҆мрачѝ, и҆ землѧ̀ колеба́шесѧ: ка́менїе же разсѣда́хꙋсѧ, и҆ хра́ма свѣ́тлость раздира́шесѧ. ме́ртвїи востава́хꙋ ѿ гробѡ́въ, и҆ а҆́гг҃льскїѧ си̑лы ᲂу҆жаса́хꙋсѧ, глаго́лющѧ: ѽ чꙋдесѐ! сꙋдїѧ̀ сꙋ́дитсѧ и҆ стра́ждетъ во́лею за сп҃се́нїе мі́ра и҆ ѡ҆бновле́нїе.

![Рисунок 73](Pictures/10000000000000A800000045265E39C8969E06D1.png)

![Рисунок 72](Pictures/100000000000036C000000645D1649C7D78BFBF5.png)

=Въ сре́дꙋ сре́днїѧ седми́цы на ᲂу҆́трени.=
{{text_align=center}}

=трⷪ҇чны гла́са. По а҃-мъ стїхосло́вїи сѣда́льны крⷭ҇тны ѻ҆смогла́сника. По в҃-мъ стїхосло́вїи глаго́лемъ настоѧ́щїй сѣда́ленъ, господи́на і҆ѡ́сифа. гла́съ ѕ҃.=
{{text_align=center}}

=Подо́бенъ: Оу҆=пова́нїе мі́ра:
{{text_align=center}}

~Воздержа́нїѧ вре́мѧ ѡ҆сщ҃а́ѧй, бж҃е́ственный и҆ всечⷭ҇тны́й крⷭ҇тъ въ поклоне́нїе лежи́тъ. пристꙋ́пимъ со́вѣстїю чи́стою, почерпе́мъ ѡ҆сщ҃е́нїе и҆ просвѣще́нїе, и҆ со стра́хомъ возопїи́мъ: чл҃вѣколю́бче сп҃се на́шъ, сла́ва бл҃госе́рдїю твоемꙋ̀. =\[Два́жды\].=

=Крⷭ҇тобг҃оро́диченъ. Подо́бенъ:=
{{text_align=center}}

~Неискꙋсобра́чнаѧ мт҃и, предстоѧ́щи крⷭ҇тꙋ̀ ѿ неѧ̀ безсѣ́меннѡ ро́ждшагѡсѧ, взыва́ше: ме́чь се́рдце моѐ про́йде, ѽ сн҃е! не терплю̀ повѣ́шена на дре́вѣ тѧ̀ зрѣ́ти, є҆гѡ́же трепе́щꙋтъ всѧ́чєскаѧ, ꙗ҆́кѡ созда́телѧ и҆ бг҃а. долготерпѣли́ве, сла́ва тебѣ̀.

=По г҃-мъ стїхосло́вїи сѣда́ленъ, господи́на ѳео́дѡра, гла́съ а҃.=
{{text_align=center}}

=Подо́бенъ:= ~Ѿча́ѧннꙋю:
{{text_align=center}}

~Свѣтѧ́щесѧ добродѣ́тельми пристꙋ́пимъ, воздержа́нїѧ чистотꙋ̀ стѧжа́вше, и҆ крⷭ҇тꙋ̀ чтⷭ҇но́мꙋ поклони́мсѧ вопїю́ще: ѡ҆ст҃ѝ съ дꙋша́ми и҆ тѣлеса̀ на̑ша, сподо́би ны̀ и҆ пречⷭ҇тыѧ стрⷭ҇ти твоеѧ̀, є҆ди́не бж҃е всѣ́хъ, да́рꙋѧ на́мъ и҆ млⷭ҇ти твоѧ̑. =\[Два́жды.\]=

=Крⷭ҇тобг҃оро́диченъ, гла́съ то́йже.=
{{text_align=center}}

=Подо́бенъ:= ~Гро́бъ тво́й:
{{text_align=center}}

~Зрѧ́щи тѧ̀, хрⷭ҇тѐ, ме́ртва на крⷭ҇тѣ̀ просте́рта, всенепоро́чнаѧ мт҃и вопїѧ́ше: сн҃е мо́й, собезнача́льне ѻ҆ц҃ꙋ̀ и҆ дх҃ови, ко́е неизрече́нное смотре́нїе твоѐ сїѐ, и҆́мже сп҃слъ є҆сѝ пречⷭ҇тыхъ рꙋ́къ твои́хъ, ще́дре, созда́нїе;

=Канѡ́нъ крⷭ҇та̀, є҆гѡ́же краестро́чїе: Всечⷭ҇тно́мꙋ поклони́мсѧ дре́вꙋ. Творе́нїе господи́на ѳеофа́на. Гла́съ д҃.=
{{text_align=center}}

=Пѣ́снь а҃.=
{{text_align=center}}

=І҆рмо́съ:= ~Ѿве́рзꙋ ᲂу҆ста̀ моѧ̀:

~Дре́вꙋ ст҃о́мꙋ, на не́мже хрⷭ҇то́съ прострѐ дла̑ни, побѣжда́ѧй сопроти̑внаѧ нача̑ла, поклони́мсѧ,посто́мъ просвѣще́ни, во сла́вꙋ и҆ хвалꙋ̀ вседержи́телѧ.

~Ви́дитсѧ предлежа́й крⷭ҇тъ сп҃си́тельный, ѡ҆сщ҃е́нїе подава́ѧй: къ семꙋ̀ пристꙋ́пимъ, ѡ҆чи́стивше и҆ тѣ́ло и҆ се́рдце, и҆ почерпе́мъ бл҃года́ть сп҃си́тельнꙋю.

~Ѻ҆гне́мъ за́повѣдей твои́хъ ѡ҆чи́сти мѧ̀, чл҃вѣколю́бче, и҆ твоѧ̑ сп҃си́тєльныѧ стрⷭ҇ти пода́ждь мѝ ны́нѣ ви́дѣти и҆ любо́вїю поклони́тисѧ, крⷭ҇то́мъ ѡ҆гражда́емꙋ и҆ соблюда́емꙋ.

=Бг҃оро́диченъ:= ~Пригвожде́нїе твоѐ ко крⷭ҇тꙋ̀ зрѧ́щи ро́ждшаѧ тѧ̀, человѣколю́бче, рыда́ше зовꙋ́щи: ка́кѡ ѻ҆сꙋжде́нъ бы́сть хотѧ́й всѣ̑мъ сꙋди́ти, ви́дитсѧ ви́сѧй сла́вы гдⷭ҇ь;

=Пѣ́снь г҃.=
{{text_align=center}}

=І҆рмо́съ:= ~Твоѧ̑ пѣсносло́вцы:

~Поста̀ водо́ю сердца̀ ѡ҆мы́вше, дре́во крⷭ҇тное вѣ́рнѡ ѡ҆б̾и́мемъ, на не́мже хрⷭ҇то́съ распина́емь, во́дꙋ ѡ҆ставле́нїѧ на́мъ ꙗ҆́кѡ бл҃годѣ́тель и҆сточѝ.

~Крⷭ҇тнымъ вѣ́триломъ ѡ҆крили́вшесѧ, пла́ванїе сп҃си́тельное поста̀ сѐ преполовлѧ́емъ, и҆́мже, мессі́а і҆и҃се бж҃е, на́съ ко приста́нищꙋ стрⷭ҇ти твоеѧ̀ напра́ви.

~Ѡ҆бразова́ше мѡѷсе́й на горѣ̀ тѧ̀, крⷭ҇те, на сокрꙋше́нїе ꙗзы́кѡвъ: мы́ же из̾ѡбража́емъ тѧ̀, се́рдцемъ зрѧ́ще тѧ̀, и҆ покланѧ́ющесѧ побѣжда́емъ врагѝ безплѡ́тныѧ си́лою твое́ю.

=Бг҃оро́диченъ:= ~Хотѣ́нїемъ твои́мъ чл҃вѣ́къ бы́лъ є҆сѝ, бг҃ъ сы́й и҆ всѣ́хъ творе́цъ: и҆ ны́нѣ на крⷭ҇тѣ́ тѧ ви́сѧща зрю̀, сн҃е мо́й хрⷭ҇тѐ, тѧ̀ ро́ждшаѧ глаго́лаше, и҆ се́рдцемъ ᲂу҆ѧзвлѧ́юсѧ.

=Трипѣ́снецъ, гла́съ ѕ҃.=
{{text_align=center}}

=Пѣ́снь г҃.=
{{text_align=center}}

=І҆рмо́съ:= ~Гдⷭ҇ь сы́й всѣ́хъ:

~Гдⷭ҇ь сы́й всѣ́хъ и҆ зижди́тель бг҃ъ, посредѣ̀ землѝ на крⷭ҇тѣ̀ вознесе́нъ бы́лъ є҆сѝ, къ себѣ̀ возносѧ̀ человѣ́ческое сꙋщество̀, па́дшее ѕлы́мъ врага̀ совѣ́томъ. тѣ́мже тѧ̀ вѣ́рнѡ сла́вимъ, стрⷭ҇тїю твое́ю ᲂу҆твержда́еми.

~Чꙋ̑вства ѡ҆чи́стивше поще́нїѧ свѣ́томъ, крⷭ҇та̀ мы́сленными лꙋча́ми бога́тнѡ ѡ҆зари́мсѧ, вѣ́рнїи, и҆ се́й бл҃гоговѣ́йнѡ предлежа́щїй дне́сь зрѧ́ще, ᲂу҆стна́ми чи́стыми и҆ ᲂу҆сты̀ и҆ се́рдцемъ поклони́мсѧ.

~Мѣ́стꙋ, на не́мже стоѧ́стѣ но́зѣ хрⷭ҇тѡ́вы, поклони́мсѧ бж҃е́ственномꙋ крⷭ҇тꙋ̀, на ка́мени бж҃їихъ за́повѣдей ᲂу҆тверди́тисѧ нога́мъ дꙋшѝ на́шеѧ просѧ́ще, напра́витисѧ сеѧ̀ стопа́мъ на пꙋ́ть ми́ренъ, бж҃е́ственною бл҃года́тїю.

=Бг҃оро́диченъ:= ~И҆з̾ ѻ҆трокови́цы безмꙋ́жныѧ происше́лъ є҆сѝ, хрⷭ҇тѐ, прїи́мъ ѿ сеѧ̀ пло́ть со ᲂумо́мъ и҆ дꙋше́ю: и҆ крⷭ҇то́мъ твои́мъ врага̀ сокрꙋши́въ, и҆стлѣ́вшее человѣ́ческое сꙋщество̀ па́ки ѡ҆бнови́лъ є҆сѝ. тѣ́мже сла́вимъ бл҃госе́рдїе твоѐ.

=И҆́ный.= =Гла́съ а҃.=
{{text_align=center}}

=І҆рмо́съ: Оу҆=твердѝ, гдⷭ҇и:

~Восплещи́те въ пѣ́снехъ, всѝ концы̀, зрѧ́ще покланѧ́емое дре́во, на не́мже хрⷭ҇то́съ повѣ́шенъ бы́сть, и҆ дїа́волъ ᲂу҆ѧзви́сѧ.

~Предлага́етсѧ дне́сь живоно́снаѧ ра́дость: прїиди́те, всѝ поклони́мсѧ со стра́хомъ хрⷭ҇то́вꙋ чтⷭ҇но́мꙋ крⷭ҇тꙋ̀, да прїи́мемъ дх҃а ст҃а́го.

=Трⷪ҇ченъ:= ~Трилꙋ́чное сл҃нце, трисла́внѣйшїй свѣ́те, бж҃е ѻ҆́ч҃е, сн҃е, и҆ ст҃ы́й дш҃е, безнача́льное є҆стество̀ и҆ сла́во, пою́щыѧ тѧ̀ и҆зба́ви ѿ бѣ́дъ.

=Бг҃оро́диченъ:= ~Воспѣва́ютъ тѧ̀ чи́ни а҆́гг҃льстїи, бл҃гослове́ннаѧ бцⷣе всепѣ́таѧ и҆ дв҃о: съ ни́миже ны́нѣ тѧ̀ мы, ро́дъ человѣ́ческїй, ꙗ҆́кѡ безневѣ́стнꙋю славосло́вимъ.

=Сла́ва тебѣ̀, бж҃е на́шъ сла́ва тебѣ̀.=

~Грѧды́й прикоснꙋ́тисѧ тебѣ̀, живоно́сный крⷭ҇те, ᲂу҆жаса́юсѧ ѧ҆зы́комъ и҆ мы́слїю, прови́дѧ, ꙗ҆́кѡ на тебѣ̀ и҆злїѧ́сѧ гдⷭ҇а моегѡ̀ бж҃е́ственнаѧ кро́вь.

=І҆рмо́съ: Оу҆=твердѝ, гдⷭ҇и, цр҃ковь твою̀, ю҆́же стѧжа́лъ є҆сѝ си́лою крⷭ҇та̀ твоегѡ̀: тѣ́мъ бо врага̀ побѣди́лъ є҆сѝ, и҆ просвѣти́лъ є҆сѝ вселе́ннꙋю.

=Сѣда́льны, гла́съ ѕ҃. Самогла́сны:=
{{text_align=center}}

~Дне́сь прⷪ҇ро́ческое и҆спо́лнисѧ сло́во: се́ бо покланѧ́емсѧ на мѣ́сто, и҆дѣ́же стоѧ́стѣ но́зѣ твоѝ, гдⷭ҇и: и҆ ѿ дре́ва сп҃си́тельнагѡ вкꙋси́вше, ѿ грѣхо́вныхъ страсте́й свобо́дꙋ полꙋчи́хомъ, мл҃твами бцⷣы, є҆ди́не чл҃вѣколю́бче.

=Сла́ва:= ~Крⷭ҇тъ тво́й, гдⷭ҇и, ѡ҆ст҃и́сѧ: въ не́мъ бо быва́ютъ и҆сцѣлє́нїѧ немощствꙋ́ющымъ грѣхмѝ. тѣ́мъ тебѣ̀ припа́даемъ: поми́лꙋй на́съ.

=И҆ ны́нѣ:= ~То́кмѡ водрꙋзи́сѧ дре́во крⷭ҇та̀ твоегѡ̀, хрⷭ҇тѐ, ѡ҆снова̑нїѧ сме́рти поколеба́шасѧ,гдⷭ҇и: є҆го́же бо поглотѝ жела́нїемъ а҆́дъ, ѿпꙋстѝ съ тре́петомъ. ꙗ҆ви́лъ є҆сѝ на́мъ сп҃се́нїе твоѐ, ст҃ы́й, и҆ славосло́вимъ тѧ̀: сн҃е бж҃їй, поми́лꙋй на́съ.

=Пѣ́снь д҃.=
{{text_align=center}}

=І҆рмо́съ:= ~Сѣдѧ́й въ сла́вѣ:

~И҆з̾ѡбража́ѧ зна́менїе крⷭ҇та̀, рꙋ́цѣ простира́ше премѣнѧ́ѧ, і҆а́кѡвъ сла́вный, внꙋ́чата дре́вле бл҃гословлѧ́ѧ и҆ зна́менꙋѧ сп҃си́тельное бл҃гослове́нїе, на всѣ́хъ на́съ преходѧ́щее.

~Соблюда́еми печа́тїю крⷭ҇та̀ и҆ предлежа́щь то́й съ ра́достїю дꙋ́ха цѣлꙋ́юще, ко сп҃си́тєльнымъ стрⷭ҇те́мъ и҆́демъ, гꙋби́тєльныѧ стра̑сти плотскі̑ѧ ᲂу҆мертви́вше.

~Сп҃си́тельное тѧ̀ ѡ҆рꙋ́жїе, непобѣди́мꙋю побѣ́дꙋ, ра́дости зна́менїе, и҆́мже сме́рть ᲂу҆мертви́сѧ, ѡ҆б̾е́млемъ, ᲂу҆краша́ющесѧ сла́вою на тебѣ̀ пригвожде́ннагѡ, крⷭ҇те всечтⷭ҇ны́й.

=Бг҃оро́диченъ:= А҆́гг҃лѡмъ непристꙋ́пный, ви́димь мнѣ̀ ꙗви́лсѧ є҆сѝ, і҆и҃се сн҃е мо́й, пло́ть ѿ менє̀ заи́мствовавъ: и҆ ны́нѣ зрѧ́щи тѧ̀ на дре́вѣ пригвожда́ема, рыда́ю, хрⷭ҇то́ва мт҃и глаго́лаше.

=Пѣ́снь є҃.=
{{text_align=center}}

=І҆рмо́съ: Оу҆=жасо́шасѧ всѧ́ческаѧ:

~Ме́ртвъ бы́лъ є҆сѝ на крⷭ҇тѣ̀ пригвожда́емь, всѣ̑мъ сы́й жи́знь и҆ сп҃се́нїе: се́й ᲂу҆̀бо да́рꙋй,сп҃се, ѡ҆чище́нною дꙋше́ю на́мъ ѡ҆б̾ѧ́ти и҆ твоѧ̑ стрⷭ҇ти сп҃си́тєльныѧ ви́дѣти ра́дꙋющымсѧ.

~Предстоѧ́тъ тебѣ̀ чи́нове безпло́тныхъ трепе́щꙋще, дре́во жизнода́тельное: на тебѣ́ бо чтⷭ҇нꙋ́ю кро́вь свою̀ хрⷭ҇то́съ и҆злїѧ̀, ѡ҆скверне́нїе ѿе́млѧ грѣхо́вное, бѣ̑сы носи́мое на па́гꙋбꙋ созда́нїѧ.

~Ѡ҆рꙋ́жїемъ вра́жїимъ ᲂу҆ѧ́звленнаго, и҆сцѣли́ мѧ кро́вїю твое́ю, сло́ве, вопїю ти, и҆ грѣхѡ́въ мои́хъ рꙋкописа́нїе вско́рѣ раздерѝ копїе́мъ, сп҃се, написꙋ́ѧ мѧ̀ въ кни̑ги сп҃са́емыхъ, ꙗ҆́кѡ бл҃госе́рдъ.

=Бг҃оро́диченъ:= ~Гро́зде зрѣ́лый, ка́кѡ на дре́вѣ ви́сиши; сл҃нце сла́вы, ка́кѡ воздви́женъ бы́лъ є҆сѝ сїѧ́нїе со́лнца ѡ҆мрача́ѧ стрⷭ҇тїю твое́ю, сп҃се; ро́ждшаѧ тѧ̀ а҆́гница дре́вле вопїѧ́ше тѝ, мт҃рски восклица́ющи.

=Пѣ́снь ѕ҃.=
{{text_align=center}}

=І҆рмо́съ:= ~Возопѝ, проѡбразꙋ́ѧ:

~Стрѧ́слъ є҆сѝ водрꙋжа́емь а҆́дово жили́ще, вѣ̑рнымъ же непоколеби́мое ᲂу҆твержде́нїе бы́лъ є҆сѝ и҆ тве́рдый покро́въ, гдⷭ҇ень крⷭ҇те всечⷭ҇тны́й.

~Плодоно́сни добродѣ́тельми ꙗви́вшесѧ, по́жнемъ бж҃е́ственнагѡ дре́ва живонѡ́сныѧ плоды̀, ꙗ҆̀же произрастѝ простры́йсѧ на се́мъ і҆и҃съ, плодови́таѧ лоза̀.

~Воспѣва́емъ твою̀, і҆и҃се, мно́гꙋю бл҃гость, покланѧ́ющесѧ крⷭ҇тꙋ̀ твоемꙋ̀, копїю̀, тро́сти: тѣ́ми бо разрꙋши́лъ є҆сѝ, ще́дре, вражды̀ средостѣ́нїе.

=Бг҃оро́диченъ:= ~Во́дъ живото́чныхъ рѣкꙋ̀ родѝ дв҃а, ꙗ҆́кѡ и҆сто́чникъ на́шегѡ ѡ҆бновле́нїѧ, тѧ̀ на крⷭ҇тѣ̀ просте́ршагосѧ и҆ ка̑пли сп҃се́нїѧ и҆сточи́вшаго.

=І҆рмо́съ:= ~Возопѝ, проѡбразꙋ́ѧ погребе́нїе тридне́вное, прⷪ҇ро́къ і҆ѡ́на, въ ки́тѣ молѧ́сѧ: ѿ тлѣ́нїѧ и҆зба́ви мѧ̀, і҆и҃се цр҃ю̀ си́лъ.

=Конда́къ, гла́съ з҃. Самогла́сенъ.=
{{text_align=center}}

=^Ꙋ=жѐ пла́менное ѡ҆рꙋ́жїе не храни́тъ вра́тъ є҆де́мскихъ: на то́е бо на́йде пресла́вное ᲂу҆гаше́нїе, дре́во крⷭ҇тное. сме́рти жа́ло, и҆ а҆́дова побѣ́да прогна́сѧ, и҆ предста́лъ є҆сѝ, сп҃се мо́й, вопїѧ̀ сꙋ́щымъ во а҆́дѣ: вни́дите па́ки въ ра́й.

=І҆́косъ:= ~Трѝ кресты̀ водрꙋзѝ на голго́ѳѣ пїла́тъ, два̀ разбо́йникѡмъ и҆ є҆ди́нъ жизнода́вцꙋ. сего ви́дѣ а҆́дъ, и҆ речѐ сꙋ́щымъ до́лꙋ: ѽ слꙋги̑ моѝ и҆ си̑лы моѧ̑! кто̀ водрꙋзи́въ гво́здь въ се́рдце моѐ, древѧны́мъ мѧ̀ копїе́мъ внеза́пꙋ прободѐ; и҆ растерза́юсѧ внꙋ́тренними мои́ми, болю̀ ᲂу҆тро́бою мое́ю, страждꙋ̀ чꙋ́вствы мои́ми, смꙋща́етсѧ дꙋ́хъ мо́й, и҆ понꙋжда́юсѧ и҆зве́ргнꙋти а҆да́ма и҆ сꙋ́щыѧ ѿ а҆да́ма, дре́вомъ да̑нныѧ мѝ: дре́во бо сїѧ̑ вво́дитъ па́ки въ ра́й.

=Пѣ́снь з҃.=
{{text_align=center}}

=І҆рмо́съ:= ~Не послꙋжи́ша бг҃омꙋ́дрїи:

~Сѣки́ра, ю҆́же є҆лїссе́й взѧ́тъ ѿ і҆орда́на, хрⷭ҇тѐ, крⷭ҇тъ ꙗ҆влѧ́ше, и҆́мже и҆з̾ глꙋбины̀ сꙋеты̀ и҆звле́клъ є҆сѝ ꙗ҆зы́ки, воспѣва́ющыѧ: ѻ҆тцє́въ гдⷭ҇и и҆ бж҃е, бл҃гослове́нъ є҆сѝ.

~Ра́дꙋютсѧ съ земле́ю нбⷭ҇наѧ поклоне́нїю твоемꙋ̀, крⷭ҇те: тобо́ю бо а҆́гг҃лѡвъ и҆ человѣ̑къ соедине́нїе бы́сть, всеси́льне, вопїю́щихъ: гдⷭ҇и бж҃е, бл҃гослове́нъ є҆сѝ.

~Ꙗ҆́кѡ кѷпарі́съ милосе́рдїе, ꙗ҆́кѡ ке́дръ бл҃гово́нный вѣ́рꙋ, ꙗ҆́кѡ пе́ѵкъ и҆́стиннꙋю любо́вь приносѧ́ще, гдⷭ҇ню крⷭ҇тꙋ̀ поклони́мсѧ, и҆зба́вителѧ сла́вѧще, на не́мъ пригвожде́ннаго.

=Бг҃оро́диченъ:= ~Не поколеба́въ нбⷭ҇ныхъ, во ᲂу҆тро́бꙋ твою̀ бг҃ъ всели́сѧ, гра́де бж҃їй и҆збра́нный: на крⷭ҇тѣ́ же ви́сѧ, тва́рь поколеба̀. є҆го́же молѝ, на недви́жимѣмъ є҆гѡ̀ ка́мени мнѣ̀ соблюсти́сѧ.

=Пѣ́снь и҃.=
{{text_align=center}}

=І҆рмо́съ:= ~Ѻ҆́троки бл҃гочести̑выѧ:

~Просте́рлъ є҆сѝ рꙋ́цѣ на дре́вѣ, рꙋкѝ невозде́ржныѧ разрѣша́ѧ грѣ́хъ: копїе́мъ же прободе́нъ бы́лъ є҆сѝ, си́мъ врага̀ ᲂу҆ѧзвлѧ́ѧ, гдⷭ҇и: же́лчи же вкꙋси́лъ є҆сѝ, сла́стнꙋю ѕло́бꙋ ѿима́ѧ: ѻ҆́цтомъ напое́нъ бы́лъ є҆сѝ, всѣ́хъ весе́лїе.

=Оу҆=мо́мъ чи́стымъ и҆ со́вѣстїю свѣ́тлѡ пристꙋпи́вше поклони́мсѧ: предлежи́тъ дре́во чтⷭ҇но́е и҆ ст҃о́е, и҆́мже хрⷭ҇то́съ безче́стнꙋю под̾ѧ́тъ сме́рть, че́стїю ѡ҆бле́къ высоча́йшею ѡ҆безче́стившыѧсѧ лю́тѣ престꙋпле́нїемъ.

~Дре́вомъ грѣха̀ ᲂу҆мерщвле́нъ бы́хъ, и҆ вкꙋше́нїемъ сла́стнымъ погребе́нъ бы́хъ: ѡ҆живи́ мѧ, гдⷭ҇и, воздви́гни мѧ̀ лежа́щаго, ꙗ҆вѝ покло́нника стрⷭ҇те́й твои́хъ, и҆ прича́стника воста́нїѧ бж҃е́ственнагѡ, и҆ сонаслѣ́дника возлюби́вшымъ тѧ̀.

=Бг҃оро́диченъ:= ~Возноси́ма зрю̀, не и҆мꙋ́ща ни добро́ты въ стрⷭ҇ти, ни ви́да тѧ̀, є҆го́же воплоща́ема ви́дѣхъ краснѣ́йша па́че сынѡ́въ человѣ́ческихъ, є҆диноро́дный сн҃е, вопїѧ́ше всечⷭ҇таѧ дв҃а: покажѝ твою̀ сла́вꙋ, всѣ́хъ сп҃се́нїе.

=И҆́ный.=
{{text_align=center}}

=І҆рмо́съ:= ~За зако́ны ѻ҆те́чєскїѧ:

~Посредѣ̀ днѐ распина́емь посредѣ̀ землѝ во́лею, мїрскі̑ѧ концы̀ и҆з̾ среды̀ горта́ни ѕмі́евы и҆сто́рглъ є҆сѝ, ще́дре. тѣ́мже въ сре́днюю седми́цꙋ бж҃е́ственныхъ постѡ́въ покланѧ́ющесѧ сла́вимъ чтⷭ҇ны́й крⷭ҇тъ тво́й, пою́ще: гдⷭ҇а по́йте и҆ превозноси́те во всѧ̑ вѣ́ки.

~Ра́дости зна́менїе, ѡ҆рꙋ́жїе нерꙋши́мое, цр҃кве стѣно̀, мч҃нкѡвъ похвало̀, а҆пⷭ҇лѡвъ ᲂу҆краше́нїе, а҆рхїере́євъ сѝло, ᲂу҆крѣпи́въ и҆знемога́ющꙋю мою̀ дꙋ́шꙋ, сподо́би поклони́тисѧ и҆ пѣ́ти тебѣ̀ вопїю́ща: гдⷭ҇а по́йте, дѣла̀, и҆ превозноси́те во всѧ̑ вѣ́ки.

~Скорблю̀ и҆ пла́чꙋ и҆ рыда́ю, є҆гда̀ во ᲂу҆мѣ̀ мое́мъ прїимꙋ̀ сꙋди́лище нелицепрїѧ́тное, долготерпѣли́ве, ѡ҆сꙋжде́нъ сы́й. тѣ́мже пощади́ мѧ и҆ бре́мѧ ѡ҆блежа́щее дꙋ́шꙋ мою̀ ѡ҆блегчѝ, да ра́дꙋѧсѧ зовꙋ̀: гдⷭ҇а по́йте, дѣла̀, и҆ превозноси́те во всѧ̑ вѣ́ки.

=Бг҃оро́диченъ:= ~Ѡ҆бразова́ше кꙋпина̀ та́инство твоегѡ̀ па́че ᲂу҆ма̀ рождества̀, дв҃о всенепоро́чнаѧ: ꙗ҆́коже бо ѻ҆на̀, пребыла̀ є҆сѝ неѡпа́льнѡ ѻ҆́гнь ро́ждши, хрⷭ҇та̀ сп҃са, вознесе́на на крⷭ҇тъ. того̀ молѝ, и҆зба́вити мѧ̀ ѿ ѻ҆гнѧ̀ вѣ́чнагѡ, вопїю́ща: гдⷭ҇а по́йте, дѣла̀, и҆ превозноси́те во всѧ̑ вѣ́ки.

=И҆́ный.=
{{text_align=center}}

=І҆рмо́съ:= ~Се́й нарече́нный и҆ ст҃ы́й де́нь:

~Прїиди́те, посто́мъ ѡ҆чище́ни, предложе́нный гдⷭ҇ень крⷭ҇тъ ѡ҆б̾и́мемъ любо́вїю: сокро́вище бо на́мъ сщ҃е́нїѧ є҆́сть и҆ си́лы, и҆́мже воспѣва́емъ хрⷭ҇та̀ во вѣ́ки.

~Се́й крⷭ҇тъ трича́стный и҆ вели́кїй, ма́лъ видѣ́нїемъ сы́й, нб҃съ ши́ршїй є҆́сть, си́лою свое́ю человѣ́ки къ бг҃ꙋ возво́дитъ при́снѡ: и҆́мже бл҃гословлѧ́емъ хрⷭ҇та̀ во вѣ́ки.

=Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.=

~Є҆ди́но въ тре́хъ ли́цахъ сꙋщество̀ сла́вѧ, не слива́ю є҆диноли́чнѡ тре́хъ, нижѐ пресѣца́ю зра́ка, ѻ҆ц҃а̀ и҆ сн҃а со дх҃омъ: є҆ди́нъ бо над̾ всѣ́ми бг҃ъ въ трⷪ҇цѣ.

=И҆ ны́нѣ:= ~Є҆ди́на въ ма́терехъ ꙗви́ласѧ є҆сѝ дв҃о, бг҃оневѣ́сто мр҃і́е, без̾ мꙋ́жа роди́вши хрⷭ҇та̀ сп҃са, чистоты̀ печа́ть сохрани́вши: тебѐ ᲂубл҃жи́мъ вѣ́рнїи во вѣ́ки.

=Сла́ва тебѣ̀, бж҃е на́шъ, сла́ва тебѣ̀.=

~Сїѐ всест҃о́е дре́во да почти́тсѧ, ѡ҆ не́мже прⷪ҇ро́къ дре́вле взыва́етъ, ꙗ҆́кѡ вложи́тсѧ во хлѣ́бъ хрⷭ҇то́въ ѿ і҆и҃льтѧнъ, распина́ющихъ є҆го̀. є҆го́же превозно́симъ во всѧ̑ вѣ́ки.

=І҆рмо́съ:= ~Рꙋ́цѣ дре́вле крⷭ҇тоѡбра́знѡ просте́ръ вели́кїй во прⷭ҇ро́цѣхъ данїи́лъ, въ ро́въ ве́рженный львѡ́въ, неврежде́нъ ѿ си́хъ снѣде́нїѧ сп҃се́сѧ, бл҃гословлѧ́ѧ хрⷭ҇та̀ бг҃а во вѣ́ки.

=Пѣ́снь ѳ҃.=
{{text_align=center}}

=І҆рмо́съ:= ~Всѧ́къ земноро́дный:

~Копїе́мъ во твоѐ ребро̀ прободе́нъ бы́лъ є҆сѝ, и҆злива́ѧ мѝ и҆сто́чники ѡ҆ставле́нїѧ, и҆ на дре́вѣ пригвожде́нъ бы́лъ є҆сѝ посредѣ̀ землѝ, ѿ дре́ва ѡ҆сꙋжде́нїе ᲂу҆ставлѧ́ѧ, чл҃вѣколю́бче. сїѐ мы̀ въ преполове́нїи поста̀ ны́нѣ ѡ҆б̾е́млемъ, воспѣва́юще твою̀ бл҃госты́ню.

~Го́ры, сла́дость, хо́лми, ра́дованїе любо́вїю и҆ска́пайте: древа́ же польска̑ѧ, лїва́нстїи ке́дри, ликꙋ́йте дне́сь поклоне́нїю живоно́снагѡ крⷭ҇та̀: прⷪ҇ро́цы, мч҃нцы, а҆пⷭ҇ли и҆ првⷣныхъ дꙋ́си, взыгра́йте.

~При́зри на лю́ди и҆ достоѧ́нїе твоѐ, гдⷭ҇и, со стра́хомъ пою́щыѧ тѧ̀, и҆́хже ра́ди сме́рть во́льнꙋю претерпѣ́лъ є҆сѝ, да не побѣди́тъ твоегѡ̀ бл҃госе́рдїѧ безмѣ́рное мно́жество ѕѡ́лъ на́шихъ: но сп҃сѝ всѧ̑ ны̀, пребл҃гі́й, крⷭ҇то́мъ твои́мъ, ꙗ҆́кѡ чл҃вѣколю́бецъ.

=Бг҃оро́диченъ:= ~Манове́нїемъ твои́мъ коле́блеши ви́димый мі́ръ распина́емь, пребыва́еши же повѣ́шенъ, хрⷭ҇тѐ, страстна̑ѧ ᲂу҆мышлє́нїѧ первозда́ннагѡ и҆згвозди́ти хотѧ̀ и҆ и҆сцѣли́ти тогѡ̀ сокрꙋше́нїе бл҃гостїю: бцⷣа пла́чꙋщи глаго́лаше.

=И҆́ный.=
{{text_align=center}}

=І҆рмо́съ:= ~Недоꙋмѣ́етъ всѧ́къ:

~Є҆лїссе́й дре́вле и҆з̾ рѣкѝ сѣки́рꙋ дре́вомъ влекі́й, тѧ̀, крⷭ҇те, жизнода́тельное дре́во и҆зѡбража́ше, и҆́мже хрⷭ҇то́съ и҆звлечѐ ꙗ҆зы́ки и҆з̾ глꙋбины̀ і҆́дѡльскагѡ бѣсова́нїѧ, на тебѣ̀ пригвожде́нъ бы́въ. тѣ́мже покланѧ́ющесѧ тебѣ̀, держа́вꙋ є҆гѡ̀ сла́вимъ.

~Со́лнца свѣ́тъ, сп҃се, преложи́сѧ во тьмꙋ̀ твои́мъ распѧ́тїемъ, сїѧ́нїе же лꙋны̀ ᲂу҆гасѐ: и҆ стїхі̑и тре́петомъ и҆змѣни́шасѧ всѧ̑. тѣ́мже вопїю́ ти: и҆змѣнє́на тьмо́ю страсте́й помышлє́нїѧ моѧ̑, сло́ве, твое́ю десни́цею премѣни́въ просвѣтѝ, и҆ сп҃си́ мѧ.

~Ꙗ҆́звою твое́ю и҆сцѣлѝ дꙋшѝ моеѧ̀ стра̑сти: ре́бръ твои́хъ прободе́нїемъ ᲂу҆ста́ви болѣ́знєннаѧ прободє́нїѧ бѣсѡ́въ: гвоздьмѝ твои́ми, хрⷭ҇тѐ, и҆згвоздѝ сластна̑ѧ и҆ страстна̑ѧ похотѣ̑нїѧ,подаѧ́ ми безстра́стнѡ поклони́тисѧ стрⷭ҇те́мъ твои̑мъ чтⷭ҇ны̑мъ и҆ воскрⷭ҇нїю.

=Бг҃оро́диченъ:= ~Кра́снаго добро́тою родѝ тѧ, сп҃се, кра́снаѧ ѻ҆трокови́ца, є҆го́же зрѧ́щи не и҆мꙋ́ща ни добро́ты во страда́нїи, нижѐ ви́да, рыда́ющи глаго́лаше: дивлю́сѧ твоемꙋ̀ па́че ᲂу҆ма̀, сн҃е мо́й, смире́нїю, и҆́мже сп҃са́еши смири́вшеесѧ є҆стество̀ человѣ́ческое.

=И҆́ный.=
{{text_align=center}}

=І҆рмо́съ:= ~Свѣти́сѧ, свѣти́сѧ:

~Грѧди́те, просвѣти́тесѧ всѝ, лю́дїе бж҃їи, и҆ дре́во крⷭ҇та̀ ви́дѧще предлежа́щее, цѣлꙋ́йте со стра́хомъ и҆ прїими́те ра́дость, на не́мъ вознесе́ннаго гдⷭ҇а сла́вы сла́вѧще при́снѡ.

~Ѡ҆рꙋ́жїе бж҃е́ственное жи́зни моеѧ̀ ты̀ є҆сѝ, крⷭ҇те: на тебѐ влⷣка возше́дъ спасе́ мѧ: прободе́нъ, и҆сточѝ и҆з̾ ребра̀ кро́вь и҆ во́дꙋ, и҆́хже причаща́ѧсѧ ра́дꙋѧсѧ, сла́вѧ є҆го̀.

=Трⷪ҇ченъ:= ~Трⷪ҇цѣ ли̑цы, є҆ди́ницѣ є҆стество́мъ, покланѧ́юсѧ тебѣ̀, бж҃ество̀ ст҃о́е, ѻ҆ц҃ꙋ̀ и҆ сн҃ꙋ со ст҃ы́мъ дх҃омъ, є҆ди́номꙋ нача́лꙋ, є҆ди́номꙋ црⷭ҇твꙋ, всѣ́ми влады́чествꙋющемꙋ.

=Бг҃оро́диченъ:= ~Гора̀ вели́каѧ, въ ню́же всели́сѧ хрⷭ҇то́съ, ты̀ є҆сѝ, дв҃о, ꙗ҆́коже бж҃е́ственный дв҃дъ вопїе́тъ: є҆́юже мы̀ вознесо́хомсѧ къ нб҃сѝ, ᲂу҆сыновле́ннїи дх҃омъ,всебл҃же́ннаѧ.

=Сла́ва тебѣ̀, бж҃е на́шъ, сла́ва тебѣ̀.=

~Царє́мъ ски́птре бж҃е́ственный, крⷭ҇те, во́инствꙋ мꙋ́жество, во ᲂу҆пова́нїи на тѧ̀ сꙋпоста́ты побѣжда́емъ: побѣ̑ды при́снѡ на ва́рвары пода́ждь на́мъ, тебѣ̀ покланѧ́ющымсѧ.

=І҆рмо́съ:= ~Ѽ мт҃и дв҃о и҆ бцⷣе нело́жнаѧ, ро́ждшаѧ безсѣ́меннѡ хрⷭ҇та̀ бг҃а на́шего, на крⷭ҇тъ вознесе́ннаго пло́тїю! тѧ̀ вѣ́рнїи всѝ досто́йнѡ съ ни́мъ ны́нѣ велича́емъ.

=Свѣти́ленъ гла́са, и҆ настоѧ́щїй є҆ѯапостїла́рїй.=
{{text_align=center}}

=Подо́бенъ:= ~Дх҃омъ:
{{text_align=center}}

~Въ преполове́нїи поста̀ всечⷭ҇тно́е дре́во всѣ́хъ на поклоне́нїе призыва́етъ, є҆ли́цы страда́ньми свои́ми хрⷭ҇то́вымъ стрⷭ҇те́мъ досто́йнѡ спослѣ́дꙋютъ: прїиди́те, всѝ вѣ́рнїи, поклони́мсѧ дре́вꙋ стра́шнагѡ та́инства.

=Крⷭ҇тобг҃оро́диченъ:= ~Безневѣ́стнаѧ и҆ всечⷭ҇таѧ бг҃а сло́ва мт҃и вопїѧ́ше крича́щи, пла́чемъ рыда́ющи: сицева̑ѧ ли ра́дѡстнаѧ бл҃говѣ́щєнїѧ мѝ гаврїи́лъ приноша́ше, ча́до; ѿидѝ и҆сполни́ти неизрече́нный совѣ́тъ и҆ бж҃е́ственное смотре́нїе.

=На стїхо́внѣ самогла́сенъ днѐ, два́жды, гла́съ и҃:=
{{text_align=center}}

~Поще́нїѧ пꙋ́ть преполови́хомъ, ведꙋ́щїй ко крⷭ҇тꙋ̀ твоемꙋ̀ чтⷭ҇но́мꙋ: тво́й де́нь ви́дѣти,є҆го́же ви́дѣ а҆враа́мъ и҆ возра́довасѧ, ѿ горы̀ ꙗ҆́кѡ и҆з̾ гро́ба і҆саа́ка жи́ва прїе́мъ,бл҃говолѝ и҆ на́мъ вѣ́рою и҆зба́влєннымъ ѿ врага̀, и҆ ве́чери причасти́тисѧ та́йныѧ, въ ми́рѣ зовꙋ́щымъ: просвѣще́нїе и҆ сп҃се на́шъ, сла́ва тебѣ̀.

=Мч҃нченъ:= ~Мч҃нцы хрⷭ҇тѡ́вы непобѣди́мїи, побѣди́вше прельще́нїе си́лою крⷭ҇тною, воспрїѧ́сте бл҃года́ть вѣ́чныѧ жи́зни: преще́нїѧ мꙋчи́телей не ᲂу҆боѧ́стесѧ, мꙋ́ками ᲂу҆ранѧ́еми весели́стесѧ: и҆ ны́нѣ крѡ́ви ва́шѧ бы́ша и҆сцѣлє́нїѧ дꙋ́шъ на́шихъ. моли́те сп҃сти́сѧ дꙋша́мъ на́шымъ.

=Сла́ва, гла́съ то́йже:= ~Преполови́вше пꙋчи́нꙋ воздержа́нїѧ, приста́нище прїе́млемъ сп҃се́нїѧ, вре́мѧ стрⷭ҇ти твоеѧ̀ во́льныѧ, гдⷭ҇и: ты̀ же, ꙗ҆́кѡ бл҃госе́рдъ и҆ ще́дръ, и҆ де́нь сла́внагѡ воскрⷭ҇нїѧ твоегѡ̀ въ ми́рѣ сподо́би на́съ ви́дѣти чл҃вѣколю́бче.

=И҆ ны́нѣ, па́ки то́йже.=
{{text_align=center}}

=Крⷭ҇топоклоне́нїе же быва́етъ въ а҃-й ча́съ, во́ньже пое́мъ преднапи̑санныѧ стїхи̑ры недѣ̑льныѧ,самогла́сны, гла́съ в҃:= ~Прїиди́те, вѣ́рнїи: =и҆ прѡ́чаѧ.=
{{text_align=center}}

=И҆ ѿпꙋ́стъ.=
{{text_align=center}}

=На ѕ҃-мъ часѣ̀, тропа́рь прⷪ҇ро́чества, гла́съ ѕ҃:=
{{text_align=center}}

~Крⷭ҇тꙋ̀ твоемꙋ̀ покланѧ́емсѧ, влⷣко, и҆ ст҃о́е воскрⷭ҇нїе твоѐ сла́вимъ.

=Прокі́менъ, ѱало́мъ ѯ҃ѳ, гла́съ ѕ҃:= ~Да возра́дꙋютсѧ и҆ возвеселѧ́тсѧ ѡ҆ тебѣ̀ всѝ и҆́щꙋщїи тебѐ, бж҃е. =Сті́хъ:= Бж҃е, въ по́мощь мою вонмѝ.

=Прⷪ҇ро́чества и҆са́їина чте́нїе.=
{{text_align=center}}

=\[Глава̀ к҃ѕ, ст. к҃а: гл. к҃з, ст. а҃-ѳ҃\].=
{{text_align=center}}

=^С=ѐ гдⷭ҇ь ѿ ст҃а́гѡ \[мѣ́ста\] наво́дитъ гнѣ́въ на живꙋ́щыѧ на землѝ: и҆ ѿкры́етъ землѧ̀ кро́вь свою̀, и҆ не покры́етъ и҆збїе́нныхъ. Въ то́й де́нь наведе́тъ гдⷭ҇ь ме́чь ст҃ы́й и҆ вели́кїй и҆ крѣ́пкїй на дра́конта ѕмі́ѧ бѣжа́ща, на дра́конта ѕмі́а лꙋка́ваго: и҆ ᲂу҆бїе́тъ дра́конта сꙋ́щаго въ мо́ри. Въ то́й де́нь вїногра́дъ до́брый, жела́нїе пѣ́ти над̾ ни́мъ. А҆́зъ гра́дъ крѣ́пкїй, гра́дъ вою́емый, всꙋ́е напою̀ є҆го̀: плѣ́ненъ бо бꙋ́детъ но́щїю, въ де́нь же паде́тсѧ стѣна̀ є҆гѡ: нѣ́сть тогѡ̀, и҆́же не во́зьметъ є҆гѡ̀. Кто́ мѧ приста́витъ стрещѝ стє́блїѧ на ни́вѣ: ра́ди вражды̀ сеѧ̀ ѿри́нꙋхъ и҆̀: ᲂу҆̀бо сегѡ̀ ра́ди сотворѝ гдⷭ҇ь бг҃ъ всѧ̑, є҆ли̑ка совѣща̀. И҆ сгорѣ́хъ, возопїю́тъ живꙋ́щїи въ не́мъ: сотвори́мъ ми́ръ є҆мꙋ̀, сотвори́мъ ми́ръ, приходѧ̑щаѧ ча̑да і҆а̑кѡвлѧ: прозѧ́бнетъ и҆ процвѣте́тъ і҆и҃ль, и҆ напо́лнитсѧ вселе́ннаѧ плода̀ є҆гѡ̀. Є҆да̀ ꙗ҆́коже то́й поразѝ, и҆ са́мъ си́це ᲂу҆ѧзви́тсѧ; и҆ ꙗ҆́коже са́мъ ᲂу҆бѝ, та́кожде ᲂу҆бїе́нъ бꙋ́детъ; Сварѧ́сѧ и҆ ᲂу҆корѧ́ѧ ѿпꙋ́ститъ ѧ҆̀: не ты́ ли бы́лъ є҆сѝ помышлѧ́ѧ дꙋ́хомъ жесто́кимъ, ᲂу҆би́ти ѧ҆̀ дꙋ́хомъ ꙗ҆́рости; Сегѡ̀ ра́ди ѿи́метсѧ беззако́нїе і҆а́кѡвле, и҆ сїѐ є҆́сть бл҃гослове́нїе є҆гѡ̀, є҆гда̀ ѿимꙋ̀ грѣ́хъ є҆гѡ̀, є҆гда̀ положа́тъ всѐ ка́менїе тре́бищъ сокрꙋше́но а҆́ки пра́хъ дро́бный: и҆ не пребꙋ́дꙋтъ древеса̀ и҆́хъ, и҆ кꙋмі́ры и҆́хъ бꙋ́дꙋтъ посѣ́чени, а҆́ки дꙋбра́ва дале́че.

=Прокі́менъ, ѱало́мъ ѻ҃, гла́съ ѕ҃:= ~На тѧ̀, гдⷭ҇и, ᲂу҆пова́хъ, да не постыжꙋ́сѧ въ вѣ́къ. =Сті́хъ:= ~Пра́вдою твое́ю и҆зба́ви мѧ̀.

![Рисунок 71](Pictures/10000000000000A800000045265E39C8969E06D1.png)

![Рисунок 70](Pictures/100000000000036C000000645D1649C7D78BFBF5.png)

=Въ сре́дꙋ сре́днїѧ седми́цы ве́чера.=
{{text_align=center}}

=На Гдⷭ҇и воззва́хъ,= =поста́вимъ стїхѡ́въ і҃: и҆ пое́мъ настоѧ́щыѧ самогла́сны, и҆ мч҃нченъ.=
{{text_align=center}}

=Самогла́сенъ, гла́съ д҃:=
{{text_align=center}}

~По́стъ, бл҃ги́хъ хода́тай, своѐ преполове́нїе ны́нѣ введѐ, преше́дшими де́ньми бл҃гоꙋгоди́въ и҆ послѣ́дꙋющими по́льзꙋ предлага́ѧ: и҆́бо бл҃ги́хъ напрѧже́нїе мно́жайшее бл҃годѣѧ́нїе твори́тъ.тѣ́мже всѣ́хъ бл҃ги́хъ да́телю хрⷭ҇тꙋ̀ бл҃гоꙋгожда́юще, вопїе́мъ: пости́выйсѧ на́съ ра́ди и҆ крⷭ҇тъ претерпѣ́вый, неѡсꙋждє́ны на́съ сподо́би причасти́тисѧ и҆ бж҃е́ственныѧ па́схи твоеѧ̀, въ ми́рѣ живꙋ́шыѧ и҆ досто́йнѡ со ѻ҆ц҃е́мъ и҆ дх҃омъ тебѐ сла́вѧщыѧ.

=И҆́нъ, гла́съ є҃:= ~Въ та́йнѣ добродѣ́тєли дѣ́лающїи, дх҃о́вныхъ воздаѧ́нїй ча́юще, не посредѣ̀ то́ржищъ ꙗ҆влѧ́ютъ сїѧ̑, но па́че внꙋ́трь серде́цъ но́сѧтъ: и҆ быва́ємаѧ въ та́йнѣ всѣ́хъ ви́дѧй мздꙋ̀ воздержа́нїѧ подае́тъ на́мъ. по́стъ соверши́мъ, не сѣ́тꙋюще ли̑цы, но въ клѣ́техъ дꙋ́шъ на́шихъ молѧ́щесѧ, непреста́ннѡ возопїи́мъ: ѻ҆́ч҃е на́шъ, и҆́же є҆сѝ на нб҃сѣ́хъ, не введѝ на́съ во и҆скꙋше́нїе, мо́лимсѧ, но и҆зба́ви на́съ ѿ лꙋка́вагѡ.

=Мч҃нченъ:= ~Ненасы́тною любо́вїю дꙋшѝ, хрⷭ҇та̀ не ѿверго́стесѧ, ст҃і́и мч҃нцы: разли̑чныѧ ра̑ны страсте́й претерпѣ́вше, мꙋчи́телей де́рзость низложи́сте: непрекло́ннꙋ и҆ невреди́мꙋ вѣ́рꙋ сохра́ньше, на нб҃са̀ преста́вистесѧ. тѣ́мже и҆ дерзнове́нїе полꙋчи́вше къ немꙋ̀, проси́те дарова́ти мі́рови ми́ръ и҆ дꙋша́мъ на́шымъ ве́лїю млⷭ҇ть.

=И҆́ны стїхи̑ры, гла́съ а҃.=
{{text_align=center}}

=Подо́бенъ:= ~Прехва́льнїи мч҃нцы:
{{text_align=center}}

~Поста̀ водо́ю дꙋ́шы всѝ ѡ҆мы́имъ, и҆ пристꙋпи́вше къ чтⷭ҇но́мꙋ и҆ всечти́момꙋ крⷭ҇тꙋ̀ гдⷭ҇ню, вѣ́рою поклони́мсѧ, бж҃е́ственное просвѣще́нїе почерпа́юще и҆ вѣ́чное сп҃се́нїе ны́нѣ прїѡбрѣта́юще, и҆ ми́ръ, и҆ ве́лїю млⷭ҇ть.

~А҆пⷭ҇лѡвъ похвало̀, крⷭ҇те, є҆го́же ѡ҆крꙋжа́ютъ нача̑ла, си̑лы, а҆рха́гг҃ли, сп҃са́й покланѧ́ющыѧсѧ тебѣ̀ ѿ всѧ́кагѡ вре́да, и҆ сподо́би на́съ бж҃е́ственное по́прище воздержа́нїѧ до́брѣ соверши́ти и҆ дне́ сп҃си́тельнагѡ дости́гнꙋти, и҆́мже и҆ сп҃са́емсѧ.

=И҆́нъ подо́бенъ, гла́съ з҃.=
{{text_align=center}}

=Подо́бенъ:= ~Дне́сь бди́тъ:
{{text_align=center}}

~Дне́сь крⷭ҇тꙋ̀ гдⷭ҇ню покланѧ́ющесѧ возопїи́мъ: ра́дꙋйсѧ, дре́во жи́зни, а҆́да разори́телю: ра́дꙋйсѧ, ра́дость мі́ра, тлѣ́нїѧ и҆стреби́телю: ра́дꙋйсѧ, бѣ́сы прогонѧ́ѧй си́лою твое́ю, вѣ́рныхъ ᲂу҆твержде́нїе, ѡ҆рꙋ́жїе несокрꙋши́мое: лобыза́ющыѧ тѧ̀ соблюдѝ, ѡ҆ст҃ѝ, мо́лимсѧ.

=И҆ мине́и д҃. Сла́ва, и҆ ны́нѣ, самогла́сенъ, гла́съ и҃:=
{{text_align=center}}

~Дне́сь непристꙋ́пный сꙋщество́мъ пристꙋ́пенъ мнѣ̀ быва́етъ, и҆ стра́ждетъ стрⷭ҇ти свобожда́ѧй мѧ̀ ѿ страсте́й: свѣ́тъ подава́ѧй слѣпы̑мъ, ѿ беззако́нныхъ ᲂу҆сте́нъ ѡ҆плева́етсѧ, и҆ за плѣнє́нныѧ дае́тъ плещѝ на ра̑ны. сего̀ чтⷭ҇аѧ дв҃а и҆ мт҃и на крⷭ҇тѣ̀ зрѧ́щи, болѣ́зненнѡ вѣща́ше: ᲂу҆вы̀ мнѣ̀ ча́до, моѐ! что̀ сїѐ сотвори́лъ є҆сѝ; кра́сный добро́тою па́че всѣ́хъ человѣ̑къ,бездыха́ненъ, беззра́ченъ ꙗ҆влѧ́ешисѧ, не и҆мѣ́ѧ ви́да, нижѐ добро́ты: ᲂу҆вы̀ мнѣ̀, мо́й свѣ́те! не могꙋ̀ спѧ́ща зрѣ́ти тѧ̀, ᲂу҆тро́бою ᲂу҆ѧзвлѧ́юсѧ, и҆ лю́тое ѡ҆рꙋ́жїе се́рдце моѐ прохо́дитъ.воспѣва́ю твоѧ̑ стрⷭ҇ти, покланѧ́юсѧ бл҃госе́рдїю твоемꙋ̀: долготерпѣли́ве гдⷭ҇и, сла́ва тебѣ̀.

=Вхо́дъ.= ~Свѣ́те ти́хїй:

=Прокі́менъ, ѱало́мъ ѻ҃а, гла́съ д҃:= ~Бл҃гослове́нъ гдⷭ҇ь бг҃ъ і҆и҃левъ, творѧ́й чꙋдеса̀ є҆ди́нъ. =Сті́хъ:= ~Бж҃е, сꙋ́дъ тво́й царе́ви да́ждь, и҆ пра́вдꙋ твою̀ сы́нꙋ царе́вꙋ.

=Бытїѧ̀ чте́нїе. \[Глава̀ ѳ҃, ст. и҃і-к҃д: гл. і҃, ст. а҃\].=
{{text_align=center}}

=^Б=ы́ша сы́нове нѡ́євы и҆зше́дшїи и҆з̾ ковче́га: си́мъ, ха́мъ, і҆а́феѳъ: ха́мъ же бѧ́ше ѻ҆те́цъ ханаа́нь. Трїѐ сі́и сꙋ́ть сы́нове нѡ́евы: ѿ си́хъ разсѣ́ѧшасѧ по все́й землѝ. И҆ нача́тъ нѡ́е человѣ́къ дѣ́латель \[бы́ти\] землѝ, и҆ насадѝ вїногра́дъ. И҆ и҆спѝ ѿ вїна̀, и҆ ᲂу҆пи́сѧ, и҆ ѡ҆бнажи́сѧ въ домꙋ̀ свое́мъ. И҆ ви́дѣ ха́мъ ѻ҆те́цъ ханаа́нь наготꙋ̀ ѻ҆тца̀ своегѡ̀, и҆ и҆зше́дъ во́нъ повѣ́да ѻ҆бѣ́ма бра́тома свои́ма. И҆ взе́мше си́мъ и҆ і҆а́феѳъ ри́зꙋ, возложи́ша \[ю҆̀\] на ѻ҆́бѣ ра̑мѣ своѝ, и҆ и҆до́ша вспѧ́ть зрѧ́ще, и҆ покры́ша наготꙋ̀ ѻ҆тца̀ своегѡ̀: и҆ лицѐ и҆́хъ вспѧ́ть зрѧ̀, и҆ наготы̀ ѻ҆тца̀ своегѡ̀ не ви́дѣша. И҆стрезви́сѧ же нѡ́е ѿ вїна̀, и҆ разꙋмѣ̀, є҆ли̑ка сотворѝ є҆мꙋ̀ сы́нъ є҆гѡ̀ ю҆нѣ́йшїй. И҆ речѐ: про́клѧтъ \[бꙋ́ди\] ханаа́нъ ѻ҆́трокъ: ра́бъ бꙋ́детъ бра́тїѧмъ свои̑мъ. И҆ речѐ: бл҃гослове́нъ гдⷭ҇ь бг҃ъ си́мовъ, и҆ бꙋ́детъ ханаа́нъ ѻ҆́трокъ ра́бъ є҆мꙋ̀: да распространи́тъ бг҃ъ і҆а́феѳа, и҆ да всели́тсѧ въ селе́нїихъ си́мовыхъ, и҆ да бꙋ́детъ ханаа́нъ ра́бъ є҆мꙋ̀. Поживе́ же нѡ́е по пото́пѣ лѣ́тъ три́ста пѧтьдесѧ́тъ: И҆ бы́ша всѝ дні́е нѡ́євы, лѣ́тъ де́вѧть сѡ́тъ пѧтьдесѧ́тъ: и҆ ᲂу҆́мре. Сїѧ̑ же \[сꙋ́ть\] бытїѧ̑ сынѡ́въ нѡ́евыхъ: си́ма, ха́ма, і҆а́феѳа. И҆ роди́шасѧ и҆̀мъ сы́нове по пото́пѣ.

=Прокі́менъ, ѱало́мъ ѻ҃в, гла́съ д҃:= ~Мнѣ́ же прилѣплѧ́тисѧ бг҃ови бл҃го є҆́сть. =Сті́хъ:= ~Ко́ль бл҃гъ бг҃ъ і҆и҃левъ пра̑вымъ се́рдцемъ!

=При́тчей чте́нїе. \[Глава̀ в҃і, ст. к҃г-к҃и: гл. г҃і, ст. а҃-ѳ҃.\]=
{{text_align=center}}

=^М=ꙋ́жъ разꙋми́вый престо́лъ чꙋ́вствїѧ: се́рдце же безꙋ́мныхъ срѧ́щетъ клѧ̑твы. Рꙋка̀ и҆збра́нныхъ ѡ҆держи́тъ ᲂу҆до́бь: льсти́вїи же бꙋ́дꙋтъ въ плѣне́нїи. Стра́шное сло́во се́рдце мꙋ́жа пра́ведна смꙋща́етъ: вѣ́сть же бл҃га́ѧ весели́тъ є҆го̀. Разꙋми́въ првⷣникъ себѣ̀ дрꙋ́гъ бꙋ́детъ: мы̑сли же нечести́выхъ некрѡ́тки. Согрѣша́ющихъ пости́гнꙋтъ ѕла̑ѧ: пꙋ́ть же нечести́выхъ прельсти́тъ ѧ҆̀. Не ᲂу҆лꙋчи́тъ льсти́вый лови́твы: стѧжа́нїе же честно́е мꙋ́жъ чи́стый. Въ пꙋте́хъ пра́вды живо́тъ: пꙋтїе́ же ѕлопо́мнѧщихъ въ сме́рть. Сы́нъ бл҃горазꙋ́мный послꙋшли́въ ѻ҆тцꙋ̀: сы́нъ же непокорли́вый въ поги́бель. Ѿ плодѡ́въ пра́вды снѣ́сть бл҃гі́й: дꙋ́шы же беззако́нныхъ погиба́ютъ безвре́меннѡ. И҆́же храни́тъ своѧ̑ ᲂу҆ста̀, соблюда́етъ свою̀ дꙋ́шꙋ: проде́рзивый же ᲂу҆стна́ма, ᲂу҆страши́тъ себѐ. Въ по́хотехъ є҆́сть всѧ́къ пра́здный: рꙋ́ки же мꙋ́жественныхъ въ прилѣжа́нїи. Словесѐ непра́ведна ненави́дитъ првⷣникъ: нечести́вый же стыди́тсѧ и҆ не воз̾имѣ́етъ дерзнове́нїѧ. Пра́вда храни́тъ неѕлѡ́бивыѧ: нечести̑выѧ же ѕлы̑ твори́тъ грѣ́хъ. Сꙋ́ть богатѧ́ще себѐ, ничесѡ́же и҆мꙋ́ще: и҆ сꙋ́ть смирѧ́ющесѧ во мно́зѣ бога́тствѣ. И҆збавле́нїе мꙋ́жа дꙋшѝ своѐ є҆мꙋ̀ бога́тство: ни́щїй же не терпи́тъ преще́нїѧ. Свѣ́тъ првⷣнымъ всегда̀: свѣ́тъ же нечести́выхъ ᲂу҆гаса́етъ. Дꙋ́шы льсти̑выѧ заблꙋжда́ютъ во грѣсѣ́хъ: првⷣнїи же ще́дрѧтъ и҆ ми́лꙋютъ.

=И҆ про́чее послѣ́дованїе преждеѡсщ҃е́нныхъ.=
{{text_align=center}}

=Ѿ сегѡ́ днѐ начина́етъ на преждеѡсщ҃е́нныхъ сщ҃е́нникъ \[и҆лѝ дїа́конъ, а҆́ще є҆́сть\]двосꙋгꙋ̑баѧ ѡ҆глашє́нїѧ просвѣща́емыхъ и҆ мл҃твꙋ: глаго́лютсѧ же да́же до среды̀ вели́кїѧ.=

![Рисунок 69](Pictures/10000000000001C60000010A959B3CB08DDB5525.png)

![Рисунок 68](Pictures/100000000000036C000000645D1649C7D78BFBF5.png)

=Въ четверто́къ сре́днїѧ седми́цы на ᲂу҆́трени,=
{{text_align=center}}

=трⷪ҇чны слꙋчи́вшагѡсѧ гла́са. По а҃-мъ стїхосло́вїи глаго́лемъ сѣда́льны а҆пⷭ҇льскїѧ ѻ҆смогла́сника. По в҃-мъ же стїхосло́вїи глаго́лемъ настоѧ́щїй сѣда́ленъ, господи́на і҆ѡ́сифа, гла́съ а҃.=
{{text_align=center}}

=Подо́бенъ:= ~Ли́къ а҆́гг҃льскїй:
{{text_align=center}}

~Си́лою крⷭ҇та̀ ᲂу҆крѣплѧ́еми, всю̀ ле́сть вра́жїю вои́стиннꙋ разори́сте, а҆пⷭ҇ли сла́внїи,мл҃твєнницы дꙋ́шъ на́шихъ. тѣ́мже дне́сь въ поклоне́нїе є҆гѡ̀ ра́дꙋетесѧ, ѡ҆ на́съ молѧ́ще є҆ди́наго чл҃вѣколю́бца. =\[Два́жды\].=

=Бг҃оро́диченъ:= ~Мр҃і́е, чтⷭ҇но́е влⷣки вмѣсти́лище, возста́ви ны̀ па́дшыѧ въ про́пасть лю́тагѡ ѿча́ѧнїѧ и҆ прегрѣше́нїй и҆ скорбе́й: ты́ бо є҆сѝ грѣ́шныхъ сп҃се́нїе и҆ по́мощь и҆ держа́вное предста́тельство, и҆ сп҃са́еши рабы̑ твоѧ̑.

=По г҃-мъ стїхосло́вїи сѣда́ленъ, господи́на ѳео́дѡра, гла́съ з҃.=
{{text_align=center}}

=Подо́бенъ:= ~Гдⷭ҇и, мы̀ є҆смы̀:
{{text_align=center}}

~Гдⷭ҇и, тво́й крⷭ҇тъ зрѧ́ще предлежа́щїй дне́сь, пристꙋпа́емъ вѣ́рнѡ въ пѣ́нїихъ и҆ пѣ́снехъ,лобыза́юще є҆го̀ въ стра́сѣ и҆ ра́дости: ѡ҆ст҃ѝ рабы̑ твоѧ̑, ᲂу҆мирѝ мі́ръ тво́й сегѡ̀ ꙗ҆вле́нїемъ, є҆ди́не многомлⷭ҇тиве. =\[Два́жды\].=

=Бг҃оро́диченъ, подо́бенъ:=
{{text_align=center}}

~Гдⷭ҇и, мы̀ є҆смы̀ лю́дїе твоѝ и҆ ѻ҆́вцы па́жити твоеѧ̀: заблꙋ́ждшыѧ тлѣ́нїемъ, ѡ҆братѝ на́съ: расточє́нныѧ ꙗ҆́кѡ па́стырь соберѝ на́съ: поми́лꙋй ста́до твоѐ, чл҃вѣколю́бче: ᲂу҆милосе́рдисѧ мл҃твами бцⷣы, є҆ди́не безгрѣ́шне.

=Канѡ́нъ мине́и, и҆ настоѧ́щїй трипѣ́снецъ господи́на і҆ѡ́сифа.=
{{text_align=center}}

=Гла́съ а҃. И҆ стїхосло́витсѧ пѣ́снь.=
{{text_align=center}}

=Пѣ́снь д҃.=
{{text_align=center}}

=І҆рмо́съ:= ~На бж҃е́ственнѣй стра́жи:

~Ѡ҆сщ҃е́нїѧ пода́тельнꙋю бл҃года́ть да́рꙋѧ на́мъ, ст҃ы́й крⷭ҇те, а҆пⷭ҇лѡмъ ᲂу҆твержде́нїе и҆ похвало̀, дне́сь предлежи́ши на поклоне́нїе все́й вселе́ннѣй, по́стное вре́мѧ ѡ҆блегча́ѧ на́мъ.

~Сѣннопи́шꙋщыѧ крⷭ҇тъ рꙋ́цѣ распросте́ръ, мѡѷсе́й а҆мали́ка побѣдѝ: є҆го́же и҆з̾ѡбража́юще, рꙋ́цѣ простира́емъ посто́мъ и҆ мольба́ми, ꙗ҆́кѡ да побѣди́мъ по́лкъ бѣсѡ́въ, борю́щихъ на́съ всегда̀ зави́стнѡ.

~Бж҃е́ственнымъ ра́ломъ крⷭ҇та̀ и҆з̾ѡра́сте зе́млю, бж҃е́ственнїи ᲂу҆чн҃цы̀, плодоно́снꙋ сїю̀ показа́вше, произраща́ющꙋ бл҃гоче́стїе. тѣ́мже ва́съ гла̑сы моле́бными восхвалѧ́юще, хрⷭ҇та̀ при́снѡ сла́вимъ.

=Бг҃оро́диченъ:= ~Мт҃и бг҃а бл҃га́гѡ, бл҃гꙋ ꙗвѝ мою̀ дꙋ́шꙋ, ю҆́же лꙋка́вый ѡ҆бы́чаемъ ѕлы́мъ ѕлꙋ̀ содѣ́ла ѡ҆каѧ́ннѡ, прельсти́въ мѧ̀: да, ꙗ҆́кѡ винꙋ̀ сп҃се́нїѧ, пѣсносло́влю тѧ̀ при́снѡ многопѣ́тꙋю.

=И҆́нъ,= =гла́съ з҃.=
{{text_align=center}}

=І҆рмо́съ:= ~Плотско́е прише́ствїе твоѐ, хрⷭ҇тѐ:

~Предлага́етсѧ дне́сь всест҃ы́й крⷭ҇тъ: пристꙋ́пимъ, цѣлꙋ́имъ є҆го̀, и҆́бо є҆́сть на́мъ ро́гъ сп҃се́нїѧ.

~Бл҃года́ть твоѧ̀ и҆ и҆з̾ѡбраже́нїемъ твои́мъ прихо́дитъ, прогонѧ́ющи бѣсо́вское мно́жество, крⷭ҇те хрⷭ҇то́въ, ѡ҆рꙋ́жїе непобѣди́мое.

=Трⷪ҇ченъ:= ~Є҆ди́ницꙋ тѧ̀ по є҆стествꙋ̀ воспѣва́ю, трⷪ҇цꙋ же ѵ҆поста́сьми чтꙋ̀, ѻ҆́ч҃е, сн҃е и҆ дш҃е прест҃ы́й.

=Бг҃оро́диченъ:= ~Родила̀ є҆сѝ, ѻ҆трокови́це безмꙋ́жнаѧ, бг҃а, всенепоро́чнаѧ, содержа́щаго го́рстїю концы̀ и҆ всѣ́хъ дре́внѣйшаго.

=Сла́ва тебѣ̀, бж҃е на́шъ, сла́ва тебѣ̀.=

~А҆пⷭ҇ли, мі́рꙋ мл҃твєнницы, моли́те сп҃сти́сѧ и҆ на́мъ, содержа́щымъ ѡ҆рꙋ́жїе, крⷭ҇тъ хрⷭ҇то́въ.

=І҆рмо́съ:= ~Плотско́е прише́ствїе твоѐ, хрⷭ҇тѐ, ᲂу҆вѣрѧ́ѧ, прⷪ҇ро́къ а҆ввакꙋ́мъ взыва́ше: сла́ва си́лѣ твое́й, гдⷭ҇и.

=Пѣ́снь и҃.=
{{text_align=center}}

=І҆рмо́съ:= ~Се́й нарече́нный:

~Ра́дꙋйсѧ, крⷭ҇те трича́стный и҆ бж҃е́ственный, на не́мже є҆ди́нъ ѿ трⷪ҇цы пло́ть носи́въ водрꙋзи́сѧ, водрꙋжє́нныѧ ны̀ во глꙋбинꙋ̀ нече́стїѧ и҆зба́вивъ, превозносѧ́щыѧ є҆го̀ во вѣ́ки.

~Си́лꙋ держа́внꙋю крⷭ҇тъ стѧжа́вше, сло́ва ᲂу҆ч҃нцы̀ свободи́ша порабощє́нныѧ лю́тою вла́стїю лꙋка́вагѡ, воспѣва́юще: тѧ̀ превозно́симъ во всѧ̑ вѣ́ки.

=Оу҆=вы̀ мнѣ̀, ко́ль стра́шенъ прⷭ҇то́лъ ѻ҆́ный, на не́мже, сло́ве, сѣ́дъ, содѣ̑ѧннаѧ мно́ю та̑йнаѧ ꙗ҆ви́ши, хрⷭ҇тѐ, ѡ҆блича́ѧ нечꙋ́вствїе моѐ! но є҆стество́мъ сы́й млⷭ҇тивъ, пощади́ мѧ тогда̀.

=Бг҃оро́диченъ:= ~Нѣ́дръ ѻ҆ц҃а̀ не ѿстꙋ́пль, въ нѣ́дрѣхъ возле́глъ є҆сѝ дв҃ы, на призва́нїе ро́да человѣ́ческагѡ, є҆гѡ́же подо́бїе милосе́рдїѧ ра́ди, і҆и҃се, носи́лъ є҆сѝ. тѣ́мже тѧ̀ воспѣва́емъ человѣ́цы во вѣ́ки.

=И҆́ный.=
{{text_align=center}}

=І҆рмо́съ:= ~Є҆ди́наго безнача́льнаго:

~Крⷭ҇тоно́снꙋю тѧ̀ седми́цꙋ почита́емъ, ꙗ҆́кѡ поклони́тельнꙋю, въ тебѣ́ бо дре́вꙋ пречⷭ҇томꙋ покланѧ́ющесѧ, вопїе́мъ: по́йте сщ҃е́нницы, лю́дїе превозноси́те во всѧ̑ вѣ́ки.

~Ѽле чꙋдесѐ, цр҃ю̀ вѣкѡ́въ! занѐ дре́во, на не́мже распѧ́лсѧ є҆сѝ, ви́дѣти и҆ поклони́тисѧ сподо́билъ є҆сѝ ны̀ твоѧ̑ рабы̑: тѣ́мже тѧ̀ со стра́хомъ воспѣва́емъ во вѣ́ки.

=Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.=

=Трⷪ҇ченъ:= ~ѽ є҆диносꙋ́щнаѧ, ѽ трⷪ҇це всест҃а́ѧ, ѻ҆́ч҃е, сн҃е и҆ прест҃ы́й дш҃е, бж҃ество̀! нераздѣ́льнꙋю твою̀ держа́вꙋ сла́влю, и҆ воспѣва́ю є҆ди́но црⷭ҇тво во всѧ̑ вѣ́ки.

=Бг҃оро́диченъ:= ~Созда́вшаго а҆да́ма по ѡ҆́бразꙋ, и҆ ѿ смѣше́нїѧ є҆гѡ̀ произше́дшаго, и҆ разрꙋши́вшаго дре́внюю клѧ́твꙋ, по́йте сщ҃е́нницы, лю́дїе превозноси́те во всѧ̑ вѣ́ки.

=Сла́ва тебѣ̀, бж҃е на́шъ, сла́ва тебѣ̀.=

~Двоенадесѧтострꙋ́ннаѧ цѣвни́це цр҃ко́внаѧ, ꙗ҆́кѡ пою́щаѧ премꙋ́дрости сло́во, а҆пⷭ҇ли, ва́съ воспѣва́ющымъ проси́те ви́дѣти стрⷭ҇ть гдⷭ҇ню и҆ пѣ́ти во вѣ́ки.

=Хва́лимъ, бл҃гослови́мъ, покланѧ́емсѧ гдⷭ҇еви:=

=І҆рмо́съ:= ~Є҆ди́наго безнача́льнаго цр҃ѧ̀ сла́вы, є҆гѡ́же ᲂужаса́ютсѧ нбⷭ҇ныѧ си̑лы и҆ трепе́щꙋтъ чи́ни а҆́гг҃льстїи, по́йте сщ҃е́нницы, лю́дїе превозноси́те во всѧ̑ вѣ́ки.

=Пѣ́снь ѳ҃.=
{{text_align=center}}

=І҆рмо́съ:= ~Свѣти́сѧ, свѣти́сѧ:

~Красꙋ́йсѧ, свѣти́сѧ, цр҃ковь бж҃їѧ, лꙋча́ми крⷭ҇та̀, є҆го́же и҆́маши предлежа́ща всѣ̑мъ вѣ̑рнымъ на поклоне́нїе: ты́ же, мно́жество всѐ де́монское, тьмы̀ и҆спо́лньшеесѧ, ѿбѣ́гни.

~Крѣ́пость воздержа́нїѧ є҆́сть бж҃е́ственный крⷭ҇тъ, содѣ́йственникъ бдѧ́щымъ, по́стникѡмъ ᲂу҆крѣпле́нїе, борю́щымсѧ побо́рникъ: семꙋ̀, вѣ́рнїи, любо́вїю соше́дшесѧ, ра́достнѡ поклони́мсѧ.

~Ѡ҆снова̑нїѧ бж҃е́ствєннаѧ цр҃кве хрⷭ҇то́вы, ᲂу҆твержде́нїемъ бл҃гоче́стїѧ всѧ̑ соблюди́те, и҆ ᲂу҆тверди́те на ка́мени нерꙋши́мѣмъ и҆збра́вшагѡ ва́съ, а҆пⷭ҇ли сла́внїи.

=Бг҃оро́диченъ:= ~Ра́дость прїе́мшаѧ а҆рха́гг҃ловымъ гла́сомъ, ны́нѣ потребѝ моегѡ̀ се́рдца печа́ль дꙋшетлѣ́ннꙋю, и҆ пода́ждь, чтⷭ҇аѧ, радостотво́рный пла́чь, ꙗ҆́кѡ да ѡ҆брѧ́щꙋ та́мѡ бж҃е́ственное ᲂу҆тѣше́нїе.

=И҆́ный.=
{{text_align=center}}

=І҆рмо́съ:= ~Тѧ̀ пречⷭ҇тꙋю мт҃рь и҆ дв҃ꙋ:

~Проѡбразꙋ́емо дре́вле, ме́́рры стрꙋи̑ ты̀ ᲂу҆слажда́еши, всечⷭ҇тно́е дре́во: ты̀ и҆ моѐ ᲂу҆сладѝ воздержа́нїе, крⷭ҇те хрⷭ҇то́въ, дне́сь покланѧ́емый.

~Тѧ̀ неѡбори́мое црⷭ҇твїѧ ѡ҆рꙋ́жїе, во́инства крѣ́пость, сѷгкли́та ᲂу҆твержде́нїе, крⷭ҇те хрⷭ҇то́въ, пѣ́сньми велича́емъ.

=Трⷪ҇ченъ:= ~Тѧ̀ безнача́льнаго ѻ҆ц҃а̀ и҆ влⷣкꙋ, и҆ собезнача́льнаго сло́ва, и҆ дх҃а ст҃а́го, бл҃гоче́стнѡ вѣ́рнїи всѝ велича́емъ.

=Бг҃оро́диченъ:= ~Тѧ̀ сла́внꙋю и҆ є҆ди́нꙋ бцⷣꙋ, невмѣсти́мое сло́во во чре́вѣ вмѣсти́вшꙋю и҆ роди́вшꙋю пло́тїю, пѣ́сньми велича́емъ.

=Сла́ва тебѣ̀, бж҃е на́шъ, сла́ва тебѣ̀.=

~Ва́съ ѻ҆́гненное вѣща́нїе, а҆пⷭ҇ли, ꙗ҆́кѡ попали́вшыѧ всѧ́кꙋю ве́щь прельще́нїѧ насади́вшыѧ въ мі́рѣ бл҃гоче́стїе, пѣ́сньми велича́емъ.

=І҆рмо́съ:= ~Тѧ̀ пречтⷭ҇ꙋю мт҃рь и҆ дв҃ꙋ, невмѣсти́мое сло́во во чре́вѣ вмѣсти́вшꙋю и҆ роди́вшꙋю пло́тїю, пѣ́сньми велича́емъ.

=Свѣти́ленъ гла́са.=
{{text_align=center}}

=На стїхо́внѣ самогла́сенъ, два́жды, гла́съ з҃:=
{{text_align=center}}

~Поревнꙋ́имъ, вѣ́рнїи, мытаре́вꙋ покаѧ́нїю, а҆ не фарїсе́йски похва́лимсѧ, но и҆з̾ глꙋбины̀ се́рдца стена́нїе принесе́мъ бл҃годѣ́телю всѣ́хъ бг҃ꙋ. то́й бо заповѣ́да глаго́лѧ: ꙗ҆́кѡ всѧ́къ возносѧ́йсѧ смири́тсѧ, смирѧ́ѧй же себѐ вознесе́тсѧ. тѣ́мже є҆диномꙋ́дреннѡ возопїи́мъ є҆мꙋ̀: бж҃е, млⷭ҇тивъ бꙋ́ди на́мъ грѣ̑шнымъ и҆ сп҃сѝ на́съ.

=Мч҃нченъ:= ~Є҆ди́нымъ ды́шꙋще, на є҆ди́но взира́юще, страстоте́рпцы мч҃нцы, є҆ди́нъ пꙋ́ть жи́зни ѡ҆брѣ́тше сме́рть за хрⷭ҇та̀, соревнꙋ́юще въ кончи́нѣ дрꙋ́гъ дрꙋ́гꙋ, ѽ чꙋдесѐ, ꙗ҆́коже сокрѡ́вища мꙋ̑ки предвосхища́юще, дрꙋ́гъ ко дрꙋ́гꙋ глаго́лахꙋ: а҆́ще и҆ не ны́нѣ ᲂу҆́мремъ, ᲂу҆́мремъ же всѧ́кѡ, и҆ бытїю̀ дѡ́лжнаѧ послꙋ́жимъ: сотвори́мъ ᲂу҆́бо нꙋ́ждꙋ ꙗ҆́кѡ любоче́стїе: ѻ҆́бщее ꙗ҆́кѡ своѐ мнѧ́ще, сме́ртїю жи́знь кꙋ́пимъ. мл҃твами и҆́хъ, бж҃е, поми́лꙋй на́съ.

=Сла́ва, и҆ ны́нѣ, бг҃оро́диченъ: Оу҆=мирѝ мл҃твами бцⷣы жи́знь на́съ вопїю́щихъ тѝ, млⷭ҇тиве: гдⷭ҇и, сла́ва тебѣ̀.

=На ѕ҃-мъ часѣ̀, тропа́рь прⷪ҇ро́чества, гла́съ ѕ҃:=

~Крⷭ҇тꙋ̀ твоемꙋ̀ покланѧ́емсѧ, влⷣко, и҆ ст҃о́е воскрⷭ҇нїе твоѐ сла́вимъ.

=Прокі́менъ, ѱало́мъ ѻ҃г, гла́съ д҃:= ~Бг҃ъ же цр҃ь на́шъ пре́жде вѣ́ка, содѣ́ла сп҃се́нїе посредѣ̀ землѝ. =Сті́хъ:= ~Вскꙋ́ю, бж҃е, ѿри́нꙋлъ є҆сѝ до конца̀;

=Прⷪ҇ро́чества и҆са́їина чте́нїе. \[Глава̀ к҃и, ст. д҃і-к҃в\].=
{{text_align=center}}

=^Т=а́кѡ глаго́летъ гдⷭ҇ь: ᲂу҆слы́шите сло́во гдⷭ҇не, мꙋ́жїе ѡ҆ѕло́бленнїи и҆ кнѧ́зи люде́й сꙋ́щихъ во і҆ерⷭ҇ли́мѣ. Ꙗ҆́кѡ реко́сте: сотвори́хомъ завѣ́тъ со а҆́домъ и҆ со сме́ртїю сложе́нїе: бꙋ́рѧ носи́ма а҆́ще мимои́детъ, не прїи́детъ на на́съ: положи́хомъ лжꙋ̀ наде́ждꙋ на́шꙋ, и҆ лже́ю покры́емсѧ. Сегѡ̀ ра́ди та́кѡ глаго́летъ гдⷭ҇ь: сѐ а҆́зъ полага́ю во ѡ҆снова́нїе сїѡ́нꙋ ка́мень многоцѣ́ненъ, и҆збра́нъ, краꙋго́ленъ, че́стенъ, во ѡ҆снова́нїе є҆мꙋ̀, и҆ вѣ́рꙋѧй во́нь не постыди́тсѧ. И҆ положꙋ̀ сꙋ́дъ въ наде́ждꙋ, млⷭ҇ть же моѧ̀ на мѣ́рилѣхъ, и҆ ᲂу҆пова́вшїи вотщѐ на лжꙋ̀: ꙗ҆́кѡ не мине́тъ ва́съ бꙋ́рѧ, и҆ не ѿи́метъ ѿ ва́съ завѣ́та сме́ртнагѡ, и҆ наде́жда ва́ша, ꙗ҆́же ко а҆́дꙋ, не пребꙋ́детъ. Бꙋ́рѧ и҆дꙋ́щаѧ а҆́ще на́йдетъ, бꙋ́дете є҆́й въ попра́нїе: є҆гда̀ мимои́детъ, во́зьметъ ва́съ: ꙗ҆́кѡ по всѧ́ко ᲂу҆́тро преходи́ти бꙋ́детъ въ де́нь, и въ нощѝ бꙋ́детъ наде́жда ѕла̀. Наꙋчи́тесѧ слы́шати, ᲂу҆тѣснѧ́емїи: не мо́жемъ ра́товати, са́ми же и҆знемога́емъ, є҆́же собра́тисѧ на́мъ. Ꙗ҆́коже гора̀ на нечести́выхъ воста́нетъ гдⷭ҇ь, и҆ бꙋ́детъ \[ꙗ҆́коже\] въ де́бри гаваѡ́нстѣй, съ ꙗ҆́ростїю сотвори́тъ дѣла̀ своѧ̑, го́рести дѣ́ло: ꙗ҆́рость же є҆гѡ̀ чꙋ́ждѡ ᲂу҆потреби́тсѧ, и҆ погꙋбле́нїе є҆гѡ̀ стра́нно. И҆ вы̀ не ра́дꙋйтесѧ, нижѐ да возмо́гꙋтъ ва́шѧ ᲂу҆́зы: занѐ сконча̑ны и҆ сокращє́ны вє́щи слы́шахъ ѿ гдⷭ҇а саваѡ́ѳа, ꙗ҆̀же сотвори́тъ над̾ все́ю земле́ю.

=Прокі́менъ, ѱало́мъ ѻ҃д, гла́съ д҃:= ~А҆́зъ же возра́дꙋюсѧ въ вѣ́къ, воспою̀ бг҃ꙋ і҆а́кѡвлю. =Сті́хъ:= ~И҆сповѣ́мысѧ тебѣ̀, бж҃е, и҆сповѣ́мысѧ тебѣ̀.

![Рисунок 64](Pictures/100000000000037D0000002BF4E75545359B76B0.png)

=Въ пѧто́къ сре́днїѧ седми́цы ве́чера.=
{{text_align=center}}

=На Гдⷭ҇и воззва́хъ, поста́вимъ стїхѡ́въ і҃: и҆ пое́мъ самогла́сенъ, два́жды, и҆ д҃ мч҃нчны гла́са, и҆ въ мине́и д҃.=
{{text_align=center}}

=Самогла́сенъ, гла́съ з҃:=
{{text_align=center}}

~Срасте́мъ порабо́тивъ дꙋшѝ моеѧ̀ досто́инство, скотоподо́бенъ ꙗ҆ви́хсѧ, и҆ не могꙋ̀ воззрѣ́ти къ тебѣ̀, вы́шнїй, но до́лꙋ преклони́всѧ хрⷭ҇тѐ, молю́сѧ, ꙗ҆́кѡ мыта́рь, зовы́й тебѣ̀: бж҃е, млⷭ҇тивъ бꙋ́ди и҆ сп҃сѝ мѧ̀.

=Сла́ва, ме́ртвенъ, і҆ѡа́нна дамаски́на.=
{{text_align=center}}

=И҆ ны́нѣ, бг҃оро́диченъ а҃-й гла́са. Вхо́дъ.= ~Свѣ́те ти́хїй:

=Прокі́менъ, ѱало́мъ ѻ҃ѳ, гла́съ д҃:= ~Пасы́й і҆и҃лѧ, вонмѝ, наставлѧ́ѧй ꙗ҆́кѡ ѻ҆вча̀ і҆ѡ́сифа. =Сті́хъ:= ~Сѣдѧ́й на херꙋві́мѣхъ, ꙗ҆ви́сѧ.

=Бытїѧ̀ чте́нїе. \[Глава̀ в҃і, ст. а҃-з҃\].=
{{text_align=center}}

=^Р=ечѐ гдⷭ҇ь а҆вра́мꙋ: и҆зы́ди ѿ землѝ твоеѧ̀, и҆ ѿ ро́да твоегѡ̀, и҆ ѿ до́мꙋ ѻ҆тца̀ твоегѡ̀, и҆ и҆дѝ въ зе́млю, ю҆́же тѝ покажꙋ̀. И҆ сотворю́ тѧ въ ꙗ҆зы́къ ве́лїй, и҆ бл҃гословлю́ тѧ, и҆ возвели́чꙋ и҆́мѧ твоѐ, и҆ бꙋ́деши бл҃гослове́нъ. и҆ бл҃гословлю̀ бл҃гословѧ́щыѧ тѧ̀, и҆ кленꙋ́щыѧ тѧ̀ прокленꙋ̀: и҆ бл҃гословѧ́тсѧ ѡ҆ тебѣ̀ всѧ̑ племена̀ земна̑ѧ. И҆ и҆́де а҆вра́мъ, ꙗ҆́коже глаго́ла є҆мꙋ̀ гдⷭ҇ь, и҆ и҆дѧ́ше съ ни́мъ лѡ́тъ. А҆вра́мъ же бѣ̀ лѣ́тъ седми́десѧти пѧтѝ, є҆гда̀ и҆зы́де ѿ \[землѝ\] харра́нъ. И҆ поѧ́тъ а҆вра́мъ са́рꙋ женꙋ̀ свою̀, и҆ лѡ́та сы́на бра́та своегѡ̀, и҆ всѧ̑ и҆мѣ̑нїѧ своѧ̑, є҆ли̑ка стѧжа́ша, и҆ всѧ́кꙋю дꙋ́шꙋ, ю҆́же стѧжа́ша въ харра́нѣ: и҆ и҆зыдо́ша поитѝ въ зе́млю ханаа́ню. И҆ про́йде а҆вра́мъ зе́млю въ долготꙋ̀ є҆ѧ̀ да́же до мѣ́ста сѷхе́мъ, до дꙋ́ба высо́кагѡ: хананє́и же тогда̀ живѧ́хꙋ въ землѝ \[то́й\]. И҆ ꙗ҆ви́сѧ гдⷭ҇ь а҆вра́мꙋ, и҆ речѐ є҆мꙋ̀: сѣ́мени твоемꙋ̀ да́мъ зе́млю сїю̀. И҆ созда̀ та́мѡ а҆вра́мъ же́ртвенникъ гдⷭ҇ꙋ ꙗ҆́вльшемꙋсѧ є҆мꙋ̀.

=Прокі́менъ, ѱало́мъ п҃, гла́съ д҃:= ~Ра́дꙋйтесѧ бг҃ꙋ помо́щникꙋ на́шемꙋ. =Сті́хъ:= ~Прїими́те ѱало́мъ, и҆ дади́те тѷмпа́нъ.

=При́тчей чте́нїе. \[Глава̀ д҃і, ст. є҃і-к҃ѕ\].=
{{text_align=center}}

=^Н=еѕло́бивый вѣ́рꙋ є҆́млетъ всѧ́комꙋ словесѝ: кова́рный же прихо́дитъ въ раска́ѧнїе. Премꙋ́дръ ᲂу҆боѧ́всѧ ᲂу҆клони́тсѧ ѿ ѕла̀: безꙋ́мный же, на себѐ надѣ́ѧвсѧ, смѣшава́етсѧ со беззако́ннымъ.Ѻ҆строѧ́ростный без̾ совѣ́та твори́тъ: мꙋ́жъ же мꙋ́дрый мнѡ́гаѧ терпи́тъ. Раздѣлѧ́ютъ безꙋ́мнїи ѕло́бꙋ: кова́рнїи же ᲂу҆держа́тъ чꙋ́вство. Попо́лзнꙋтсѧ ѕлі́и пред̾ бл҃ги́ми, и҆ нечести́вїи послꙋ́жатъ пред̾ две́рьми пра́ведныхъ. Дрꙋ́зи возненави́дѧтъ дрꙋгѡ́въ ᲂу҆бо́гихъ: дрꙋ́зи же бога́тыхъ мно́зи. Безче́стѧй ᲂу҆бѡ́гїѧ согрѣша́етъ: ми́лꙋѧй же ни́щыѧ бл҃же́нъ. Заблꙋжда́ющїи \[непра́вєдницы\] дѣ́лаютъ ѕла̑ѧ: млⷭ҇ть же и҆ и҆́стинꙋ дѣ́лаютъ бл҃гі́и. Не вѣ́дѧтъ млⷭ҇ти и҆ вѣ́ры дѣ́лателїе ѕлы́хъ: ми́лѡстыни же и҆ вѣ̑ры ᲂу҆ дѣ́лателей бл҃ги́хъ. Во всѧ́комъ пекꙋ́щемсѧ є҆́сть и҆з̾ѻби́лїе: любосла́стный же и҆ безпеча́льный въ скꙋ́дости бꙋ́детъ. Вѣне́цъ премꙋ́дрыхъ бога́тство и҆́хъ: житїе́ же безꙋ́мныхъ ѕло̀. И҆зба́витъ ѿ ѕлы́хъ дꙋ́шꙋ свидѣ́тель вѣ́ренъ: разжиза́етъ же лжи̑ваѧ ле́стный. Въ стра́сѣ гдⷭ҇ни ᲂу҆пова́нїе крѣ́пости: ча́дѡмъ же свои̑мъ ѡ҆ста́витъ ᲂу҆твержде́нїе \[ми́ра\].

![Рисунок 63](Pictures/1000000000000153000000AB5651D1BE4AD0E0CD.png)

![Рисунок 62](Pictures/100000000000036D0000008DF03074EC1D067039.png)

=Въ сꙋббѡ́тꙋ д҃-ѧ седми́цы на ᲂу҆́трени,=
{{text_align=center}}

=А҆ллилꙋ́їа и҆ тропарѝ, гла́съ в҃:= ~А҆пⷭ҇ли, мч҃нцы: =Сла́ва:= ~Помѧнѝ, гдⷭ҇и: =И҆ ны́нѣ:= ~Мт҃и ст҃а́ѧ: =И҆ стїхосло́вїе.= =Та́же мч҃нчны сѣда́льны гла́са. По непоро́чныхъ же пое́мъ тропарѝ:= ~Ст҃ы́хъ ли́къ: =И҆ по є҆ктенїѝ сѣда́ленъ ме́ртвенъ, гла́съ є҃:= ~Поко́й, сп҃се на́шъ, съ првⷣными: =Сла́ва, коне́цъ: И҆ ны́нѣ, бг҃оро́диченъ:= ~Ѿ дв҃ы возсїѧ́вый: =Та́же канѡ́нъ мине́и, и҆ свѧта́гѡ ѡ҆би́тели, и҆ настоѧ́щыѧ четверопѣ́снцы по чи́нꙋ и҆́хъ. Четверопѣ́снецъ, є҆гѡ́же краестро́чїе: Пѣ́снь на мч҃нки. Творе́нїе господи́на і҆ѡ́сифа.=

=И҆ стїхосло́вѧтсѧ пѣ̑сни. Гла́съ д҃.=
{{text_align=center}}

=Пѣ́снь ѕ҃.=
{{text_align=center}}

=І҆рмо́съ:= ~Пꙋчи́ною жите́йскою:

~Преидо́сте предѣ́лы пло́ти мно́гимъ терпѣ́нїемъ, страда́льцы, поне́сше мꙋ̑ки и҆ бѡлѣ̑зни: тѣ́мже всѧ́кꙋю болѣ́знь и҆ ско́рбь ва́съ воспѣва́ющихъ ѡ҆блегча́ете.

~Тьма́мъ а҆́гг҃лъ совокꙋпи́сѧ во́инство ст҃ы́хъ стрⷭ҇тоте́рпєцъ, и҆ мо́литъ всест҃а́го бг҃а, ѿ согрѣше́нїй тьмочи́сленныхъ на́съ и҆зба́вити, ꙗ҆́кѡ хрⷭ҇тꙋ̀ ᲂу҆годи́вшїи.

=Оу҆=мерщвле́нъ бы́въ и҆ во гро́бѣ ᲂу҆снꙋ́въ, хрⷭ҇тѐ, возста́вилъ є҆сѝ мє́ртвыѧ, и҆ въ вѣ́рѣ ᲂу҆ме́ршымъ дае́ши бл҃гости бога́тство, хрⷭ҇тѐ, ᲂу҆покое́нїе со всѣ́ми ст҃ы́ми.

=Бг҃оро́диченъ:= ~Бж҃їе бг҃ъ сло́во, и҆скі́й ѡ҆божи́ти человѣ́ка чтⷭ҇аѧ, и҆з̾ тебє̀ воплоща́етсѧ и҆ человѣ́къ ꙗ҆влѧ́етсѧ: є҆го́же непреста́ннѡ молѝ, ѡ҆брѣстѝ на́мъ млⷭ҇ть во вре́мѧ ѿвѣ́та.

=И҆́ный, господи́на ѳео́дѡра, гла́съ то́йже.=
{{text_align=center}}

=І҆рмо́съ:= ~Бꙋ́рею грѣхо́вною:

~Пло́ти и҆ кро́ве не пощадѣ́вше, ст҃і́и, ко всѧ́комꙋ мꙋче́нїю ста́сте небоѧ́знени, хрⷭ҇та̀ не ѿмета́ющесѧ: тѣ́мже съ нб҃съ низпосла̀ хрⷭ҇то́съ ва́мъ вѣнцы̀.

~Мꙋ́чєникъ торжество̀ срѣта́имъ, просвѣти́вшесѧ дѣѧ́ньми, и҆ возопїи́мъ бг҃одꙋхнове́нными пѣ́сньми: вы̀ є҆стѐ вои́стиннꙋ денни̑цы на землѝ, хрⷭ҇тѡ́вы мч҃нцы.

=Трⷪ҇ченъ:= ~Трⷪ҇це ст҃а́ѧ, сла́влю тѧ̀, є҆стество̀ безнача́льное, є҆ди́наго бг҃а, є҆ди́наго гдⷭ҇а, трѝ лица̑, ѻ҆ц҃а̀, сн҃а и҆ дх҃а, нерожде́нна, рожде́нна, и҆сходѧ́ща, тꙋ́южде и҆ присносꙋ́щнꙋ.

=Бг҃оро́диченъ:= ~Ѽ бл҃же́ннаѧ бг҃оневѣ́сто, ка́кѡ родила̀ є҆сѝ без̾ мꙋ́жа, и҆ пребыла̀ є҆сѝ,ꙗ҆́коже пре́жде; бг҃а бо родила̀ є҆сѝ, чꙋ́до стра́шное. но молѝ сп҃са́тисѧ пою́щымъ тѧ̀.

=Сті́хъ:= ~Ди́венъ бг҃ъ во ст҃ы́хъ свои́хъ, бг҃ъ і҆и҃левъ.

=Мч҃нченъ: Оу҆=сѣчє́нїѧ ᲂу҆дѡ́въ ва́шихъ зрѧ́ще; наслажда́стесѧ кровьмѝ ра́дꙋющесѧ: но моли́те ѡ҆ на́съ прилѣ́жнѡ гдⷭ҇а, мч҃нцы присносла́внїи.

=Сті́хъ:= ~Дꙋ́шы и҆́хъ во бл҃ги́хъ водворѧ́тсѧ.

~Ѿ землѝ созда́вый мѧ̀, и҆ ѡ҆живи́вый мѧ̀, и҆ въ зе́млю возврати́тсѧ мнѣ̀ па́ки рекі́й, ꙗ҆̀же прїѧ́лъ є҆сѝ рабы̑ твоѧ̑ ᲂу҆поко́й, и҆ ѿ тлѣ́нїѧ сме́ртнагѡ возведѝ, гдⷭ҇и.

=І҆рмо́съ:= ~Бꙋ́рею грѣхо́вною погрꙋжа́емь, ꙗ҆́кѡ во чре́вѣ ки́товѣ содержи́мь, съ прⷪ҇ро́комъ зовꙋ́ ти: возведѝ ѿ тлѣ́нїѧ жи́знь мою, гдⷭ҇и, и҆ сп҃си́ мѧ.

=Конда́къ:= ~Со ст҃ы́ми ᲂу҆поко́й: =І҆́косъ:= ~Са́мъ є҆ди́нъ є҆сѝ безсме́ртенъ:

=Пѣ́снь з҃.=
{{text_align=center}}

=І҆рмо́съ:= ~Ѡ҆́бразꙋ злато́мꙋ:

~Ѡ҆блече́ни въ нетлѣ́нїе бж҃е́ственное ѡ҆бнаже́нїемъ тлѣ́нныѧ пло́ти, ны́нѣ свѣ́тли предстоитѐ на́съ ра́ди пло́ть ѿ нетлѣ́нныѧ жены̀ прїе́мшемꙋ, страда́льцы: сегѡ̀ ра́ди во ѡ҆де́ждꙋ сщ҃е́ннꙋю мѧ̀ ѡ҆блецы́те, ѕлѣ̀ ѡ҆бнаже́ннаго.

~Въ воздержа́нїи пожи́вый, стрⷭ҇тоте́рпєцъ собо́ръ ᲂу҆крѣплѧ́етъ на́съ воздержа́нїѧ по́прище тещѝ невозбра́ннѡ, ꙗ҆́кѡ проповѣ́давый хрⷭ҇та̀ на по́прищи мꙋ́жественнѡ, и҆ предстоѧ́й прⷭ҇то́лꙋ вѣнцено́сенъ наслажда́етсѧ мы́сленнѡ со а҆́гг҃лы.

~Мл҃твами твои́хъ ст҃ы́хъ мч҃нкъ, бж҃е, ᲂу҆со́пшыѧ вѣ̑рныѧ рабы̑ твоѧ̑ раѧ̀ жи́тєли покажѝ, и҆ свѣ́та мы́сленнагѡ сподо́би ѧ҆̀, непреста́ннѡ вопїю́щыѧ тебѣ̀: бл҃гослове́нъ бг҃ъ ѻ҆тє́цъ на́шихъ.

=Бг҃оро́диченъ:= ~Тѧ̀ є҆ди́нꙋ бл҃гꙋ́ю мо́лимъ, дв҃о, ѡ҆ѕло́блєнныѧ ны̀ бл҃ги ꙗ҆вѝ, и҆ хрⷭ҇та̀ є҆стество́мъ сꙋ́ща бл҃га́го прилѣ́жнѡ молѝ, воздержа́нїѧ вре́мѧ, бл҃га̑ѧ дѣ́ющымъ, и҆спо́лнити на́мъ пѣсносло́вѧщымъ є҆го̀: бл҃гослове́нъ бг҃ъ ѻ҆тє́цъ на́шихъ.

=И҆́ный.=
{{text_align=center}}

=І҆рмо́съ:= ~Глаго́лавый на горѣ̀:

~Возвели́чивый ст҃ы̑ѧ твоѧ̑ всѧ̑ и҆ зна́меньми ᲂу҆диви́вый ѧ҆̀ въ мі́рѣ, бл҃гослове́нъ є҆сѝ во вѣ́ки, гдⷭ҇и бж҃е ѻ҆тє́цъ на́шихъ.

~Всѧ́кїй ви́дъ ра́нъ проше́дше и҆ колѣ̑на ваа́лꙋ не поко́ршесѧ преклони́ти, вѣнцы̀ сла́вы взѧ́сте ѿ бг҃а, хрⷭ҇тѡ́вы мч҃нцы.

=Трⷪ҇ченъ:= ~Во є҆ди́ницѣ трⷪ҇це, покланѧ́емое сꙋщество̀, ѻ҆́ч҃е, сн҃е и҆ дш҃е, воспѣва́ющыѧ тѧ̀ сохранѧ́й, бж҃е ѻ҆тє́цъ на́шихъ.

=Бг҃оро́диченъ:= ~Дв҃о мт҃и ѻ҆трокови́це всесвѣ́тлаѧ, є҆ди́на къ бг҃ꙋ хода́таице, не преста́й, влⷣчце, моли́ти сп҃сти́сѧ на́мъ.

=Сті́хъ:= ~Ст҃ы̑мъ, и҆̀же сꙋ́ть на землѝ є҆гѡ̀:

~Безсме́ртномꙋ цр҃ю̀ во́инствовавше и҆ вѣ́рꙋ къ немꙋ̀ показа́вше соверше́ннꙋю, мч҃нцы, кро́вь свою̀ за него̀ и҆злїѧ́сте.

=Сті́хъ:= ~Бл҃же́ни, ꙗ҆̀же и҆збра́лъ и҆ прїѧ́лъ є҆сѝ, гдⷭ҇и.

~И҆дѣ́же жи́зни свѣ́тъ тво́й и҆стека́етъ, вселѝ вѣ̑рныѧ твоѧ̑ рабы̑, ꙗ҆̀же преста́вилъ є҆сѝ ѿ вре́менныхъ, гдⷭ҇и бж҃е ѻ҆тє́цъ на́шихъ.

=І҆рмо́съ:= ~Глаго́лавый на горѣ̀ съ мѡѷсе́емъ, и҆ ѡ҆́бразъ дв҃ы показа́вый кꙋпинꙋ̀, бл҃гослове́нъ є҆сѝ, гдⷭ҇и бж҃е ѻ҆тє́цъ на́шихъ.

=Пѣ́снь и҃.=
{{text_align=center}}

=І҆рмо́съ:= ~Во ѻ҆гнѝ пла́меннѣмъ:

~Великоимени́тїи хрⷭ҇тѡ́вы страда́льцы и҆ чтⷭ҇ні́и въ бз҃ѣ, всѧ̑ воспѣва́ющыѧ па̑мѧти ва́шѧ ѿ вели́кихъ согрѣше́нїй и҆ та́мошнихъ мꙋ́къ и҆зба́вите ва́шими вели́кими къ немꙋ̀ мл҃твами.

~Ст҃оизбра́нное и҆ тве́рдое вои́стиннꙋ во́инство хрⷭ҇та̀ бг҃а, мч҃нкъ собо́ри, ѡ҆ст҃и́те на́шъ ᲂу҆́мъ и҆ се́рдце въ сїѧ̑ ст҃ы̑ѧ дни̑ пѡ́стныѧ ва́шими ст҃ы́ми мл҃твами.

~И҆зба́ви, гдⷭ҇и ѿ че́рвїѧ мꙋ́чащагѡ и҆ скре́жета зꙋ́бнагѡ, и҆ кромѣ́шнїѧ тьмы̀ несвѣти́мыѧ, всѧ̑ ꙗ҆̀же вѣ́рою прїѧ́лъ є҆сѝ: и҆ ᲂу҆чинѝ сїѧ̑, и҆дѣ́же свѣ́тъ лица̀ твоегѡ̀, хрⷭ҇тѐ, сїѧ́етъ во вѣ́ки.

=Бг҃оро́диченъ:= ~Крⷭ҇тъ хрⷭ҇то́въ чтⷭ҇ны́й ви́дѣвшымъ и҆ ѿ се́рдца поклони́вшымсѧ сподо́би, бцⷣе чтⷭ҇аѧ, твои́ми ко влⷣцѣ мл҃твами, ви́дѣти на́мъ и҆ стрⷭ҇ти честны̑ѧ, ѿ страсте́й ѡ҆чищє́ннымъ.

=И҆́ный.=
{{text_align=center}}

=І҆рмо́съ:= ~Землѧ̀ и҆ всѧ̑ ꙗ҆̀же на не́й:

~Ѽ до́брыѧ мѣ́ны! є҆́юже ѡ҆брѣто́сте сме́ртїю жи́знъ, сщ҃енномч҃нцы хрⷭ҇тѡ́вы, ѻ҆гнѧ̀ и҆ меча̀, мра́за и҆ ѕвѣре́й ника́коже ᲂу҆боѧ́вшесѧ и҆ вопїю́ще: по́йте гдⷭ҇а и҆ превозноси́те во всѧ̑ вѣ́ки.

~Горѣ̀ ли́къ а҆́гг҃льскїй, до́лꙋ же мы̀ земні́и хва́лимъ, мч҃нцы хрⷭ҇тѡ́вы, ди̑внаѧ страда̑нїѧ и҆ по́двиги ва́шегѡ мꙋ́жества, бл҃гословѧ́ще, пою́ще гдⷭ҇а и҆ превозносѧ́ще во всѧ̑ вѣ́ки.

=Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.=

~Свѣ́тъ, жи́знъ и҆ жи̑зни почита́ю тѧ̀, ѻ҆ц҃а̀ и҆ сн҃а, и҆ дх҃а и҆схо́дна, є҆стество̀ є҆ди́но, трѝ ѵ҆поста̑си, бг҃а є҆ди́наго поѧ̀: бл҃гословлѧю́ тѧ̀, пою́ тѧ гдⷭ҇а, и҆ превозношꙋ́ тѧ во всѧ̑ вѣ́ки.

=Бг҃оро́диченъ:= ~Кто̀ ѿ земноро́дныхъ не воспое́тъ тѧ̀, нескве́рнаѧ чтⷭ҇аѧ голꙋби́це; ты́ бо родила̀ є҆сѝ на́мъ свѣ́тъ вели́кїй, жи́зни бога́тство, і҆и҃са сп҃са: є҆го́же пое́мъ хва́лѧще ꙗ҆́кѡ гдⷭ҇а, и҆ превозно́симъ во всѧ̑ вѣ́ки.

=Сті́хъ:= ~Ди́венъ бг҃ъ во ст҃ы́хъ свои́хъ, бг҃ъ і҆и҃левъ.

~По́двиги чꙋ̑дныѧ ва́шѧ сла́вѧще, мч҃нцы, бл҃годѣ́телѧ и҆ бг҃а бл҃гослови́мъ и҆ покланѧ́емсѧ, на по́прище подвигѡ́въ ва́съ ᲂу҆крѣпи́вшаго: є҆го́же превозно́симъ во всѧ̑ вѣ́ки.

=Сті́хъ:= ~Дꙋ́шы и҆́хъ во бл҃ги́хъ водворѧ́тсѧ.

~Ты̀, сме́рти и҆ жи́зни гдⷭ҇ь сы́й и҆ бг҃ъ, преста́вльшыѧсѧ бл҃гоче́стнѡ воздвиза́ѧй, положѝ та́мѡ въ селе́нїихъ првⷣныхъ, бл҃гословѧ́щыѧ, пою́щыѧ тѧ̀, гдⷭ҇и, и҆ превозносѧ́щыѧ во всѧ̑ вѣ́ки.

=Хва́лимъ, бл҃гослови́мъ, покланѧ́емсѧ гдⷭ҇еви:=

=І҆рмо́съ:= ~Землѧ̀ и҆ всѧ̑ ꙗ҆̀же на не́й, морѧ̀ и҆ всѝ и҆сто́чницы, небеса̀ небе́съ, свѣ́тъ и҆ тьма̀, мра́зъ и҆ зно́й, сы́нове человѣ́честїи, сщ҃е́нницы, бл҃гослови́те гдⷭ҇а и҆ превозноси́те во всѧ̑ вѣ́ки.

=Пѣ́снь ѳ҃.=
{{text_align=center}}

=І҆рмо́съ:= ~Ꙗ҆́кѡ сотворѝ мнѣ̀:

~Свѣти́льницы сꙋ́ще неле́стнїи, хрⷭ҇тѡ́вы страда́льцы, просвѣти́те на́шѧ по́мыслы ᲂу҆тверди́те твори́ти свѣтоза̑рнаѧ и҆ чтⷭ҇аѧ бж҃їѧ хотѣ̑нїѧ.

~Ѡ҆рꙋ̑жїѧ закала̑ющаѧ врагѝ зрите́сѧ, до́блїи хрⷭ҇тѡ́вы страда́льцы: но и҆зба́вите на́съ ѿ стрѣ́лъ лꙋка́вагѡ предста́тельствы ва́шими.

~Поко́й, ще́дре, въ нѣ́дрѣхъ а҆враа́мовыхъ рабы̑ твоѧ̑, вѣ́рою ѿ на́съ ѿше́дшыѧ къ тебѣ̀, всѧ́ческихъ зижди́телю и҆ пребл҃го́мꙋ.

=Бг҃оро́диченъ:= ~Пло́ти моеѧ̀ ᲂу҆мертвѝ движє́нїѧ, бг҃а пло́тїю ро́ждшаѧ па́че ᲂу҆ма̀, и҆ пода́ждь просвѣще́нїе мы́сли мое́й, чтⷭ҇аѧ, сꙋ́щи ѡ҆́блакъ свѣ́та.

=И҆́ный.=
{{text_align=center}}

=І҆рмо́съ:= ~Велича́емъ всѝ:

~Воспѣва́емъ всѝ па̑мѧти ва́шѧ, мч҃нцы прехва́льнїи, ви́дѧще по́двиги сщ҃е́нныхъ ва́шихъ страда́нїй, и҆ ᲂу҆диви́вшесѧ хрⷭ҇та̀ велича́емъ.

~Стра́ждꙋще дрꙋ́гъ ко дрꙋ́гꙋ глаго́лютъ стрⷭ҇тоте́рпцы: пло́ти не пощади́мъ: прїиди́те, ᲂу҆́мремъ за хрⷭ҇та, да во всѧ̑ вѣ́ки поживе́мъ ликꙋ́юще безконе́чнѡ.

=Трⷪ҇ченъ:= ~Ѽ трⷪ҇це во є҆ди́номъ є҆стествѣ̀, ѻ҆́ч҃е нерожде́нный, и҆ рожде́нный сн҃е, и҆ дш҃е и҆сходѧ́й, тѧ̀ воспѣва̑ющыѧ твое́ю млⷭ҇тїю невреди̑мы соблюдѝ.

=Бг҃оро́диченъ:= ~Ра́дꙋйсѧ, всечⷭ҇тна́ѧ, чтⷭ҇аѧ: дѣ́вства похвало̀, ма́терей ᲂу҆твержде́нїе,человѣ́кѡмъ по́мощь и҆ мі́ра ра́дость, мр҃і́е, мт҃и и҆ рабо̀ бг҃а на́шегѡ.

=Сті́хъ:= ~Ди́венъ бг҃ъ во ст҃ы́хъ свои́хъ, бг҃ъ і҆и҃левъ.

~Ли́че ст҃ы́хъ, прїимѝ мольбꙋ̀ мою̀: и҆ ꙗ҆́коже сподо́бихсѧ крⷭ҇тъ ѡ҆блобыза́ти, ᲂу҆ хрⷭ҇та̀ и҆спроси́те и҆ сп҃си́тельнѣй стрⷭ҇ти мнѣ̀ поклони́тисѧ.

=Сті́хъ:= ~Бл҃же́ни, ꙗ҆̀же и҆збра́лъ и҆ прїѧ́лъ є҆сѝ, гдⷭ҇и.

~Ѡ҆сла́би, ѡ҆ста́ви, ще́дре, къ тебѣ̀ чл҃вѣколю́бцꙋ преста́вльшымсѧ, и҆ сїѧ̑ ᲂу҆поко́й въ селе́нїихъ и҆збра́нныхъ: ты́ бо є҆сѝ жи́знь и҆ воскрⷭ҇нїе.

=І҆рмо́съ:= ~Велича́емъ всѝ чл҃вѣколю́бїе твоѐ, хрⷭ҇тѐ сп҃се на́шъ, сла́во ра̑бъ твои́хъ и҆ вѣ́нче вѣ́рныхъ, возвели́чивый па́мѧть ро́ждшїѧ тѧ̀.

=Є҆ѯапостїла́рїи, пи́саны въ сꙋббѡ́тꙋ в҃-ю поста̀. На хвали́техъ мч҃нчны гла́са. На стїхо́внѣ же подо́бны господи́на ѳеофа́на.=

=На +лїтꙋргі́и+: И҆з̾ѡбрази́тєльнаѧ и҆ бл҃жє́нны гла́са. Прокі́менъ а҆пⷭ҇ла ме́ртвенъ. А҆пⷭ҇лъ, зача́ло тг҃і. И҆ за ᲂу҆поко́й, къ корі́нѳѧнѡмъ, зача́ло рѯ҃г. А҆ллилꙋ́їа, ме́ртвенъ. Є҆ѵⷢ҇лїе ѿ ма́рка, зача́ло л҃а. И҆ за ᲂу҆поко́й, ѿ і҆ѡа́нна, зача́ло ѕ҃і. Прича́стенъ:= ~Ра́дꙋйтесѧ, првⷣнїи: =Дрꙋгі́й, за ᲂу҆поко́й:= ~Бл҃же́ни, ꙗ҆̀же и҆збра́лъ:

![Рисунок 61](Pictures/10000000000001DF000000CF2AF5163F26AE1AD8.png)

![Рисунок 60](Pictures/100000000000036E00000091CA63DA7895B9AB6D.png)

=Недѣ́лѧ четве́ртаѧ ст҃ы́хъ постѡ́въ.=
{{text_align=center}}

=Въ сꙋббѡ́тꙋ ве́чера стїхи̑ры воскрⷭ҇ны г҃, и҆ а҆натѡ́лїевы д҃: и҆ мине́и г҃. И҆́нїи же послѣ́днѣйшїи ѡ҆предѣли́ша пѣ́тисѧ послѣ́дованїю ст҃а́гѡ і҆ѡа́нна лѣ́ствичника.=

=Стїхи̑ры, гла́съ и҃.=
{{text_align=center}}

=Подо́бенъ:= ~Ѽ пресла́внагѡ чꙋдесѐ!
{{text_align=center}}

~Ѻ҆́тче і҆ѡа́нне прпⷣбне, всегда̀ вои́стиннꙋ бж҃їѧ возношє́нїѧ въ горта́ни носи́лъ є҆сѝ, поꙋча́ѧсѧ дѣ́тельнѣйше бг҃одꙋхновє́ннымъ словесє́мъ, всемꙋ́дре: и҆ ѿтꙋ́дꙋ и҆стека́ющею бл҃года́тїю ѡ҆богати́лсѧ є҆сѝ, бы́въ бл҃же́нъ, нечести́выхъ всѣ́хъ совѣ́тѡванїѧ разрꙋша́ѧ.

=Подо́бенъ:=
{{text_align=center}}

~Ѻ҆́тче і҆ѡа́нне пресла́вне, сле́зными и҆стѡ́чники дꙋ́шꙋ ѡ҆чища́ѧ и҆ всено́щными стоѧ̑нїи бг҃а ᲂу҆милостивлѧ́ѧ, воскриле́нъ бы́лъ є҆сѝ̀, бл҃же́нне, къ сегѡ любле́нїю и҆ красотѣ̀: є҆ѧ́же досто́йнѡ ны́нѣ наслажда́ешисѧ, безконе́чнѡ ра́дꙋѧсѧ, со сподви̑жники твои́ми, бг҃омꙋ́дре прпⷣбне.

=Подо́бенъ:=
{{text_align=center}}

~Ѻ҆́тче і҆ѡа́нне прпⷣбне, воскрели́въ ᲂу҆́мъ къ бг҃ꙋ вѣ́рою, непостоѧ́нства мїрска́гѡ смѣше́нїѧ возгнꙋша́лсѧ є҆сѝ: и҆ крⷭ҇тъ тво́й воспрїи́мъ, всеви́дцꙋ послѣ́довалъ є҆сѝ, тѣ́ло неѡбꙋзда́нное пѡ́двиги по́стничества по́мыслꙋ порабо́тивъ си́лою бж҃е́ственнагѡ дх҃а.

=Сла́ва, гла́съ є҃:= ~Прпⷣбне ѻ҆́тче, гла́са є҆ѵⷢ҇лїа гдⷭ҇нѧ послꙋ́шавъ, мі́ръ ѡ҆ста́вилъ є҆сѝ, бога́тство и҆ сла́вꙋ ни во что́же вмѣни́въ. ѿѻнꙋ́дꙋже всѣ̑мъ вопїѧлъ є҆сѝ: возлюби́те бг҃а, и҆ ѡ҆брѧ́щете бл҃года́ть вѣ́чнꙋю: ничто́же предпочти́те па́че любвѐ є҆гѡ̀, да є҆гда̀ прїи́детъ во сла́вѣ свое́й, ѡ҆брѧ́щете ᲂу҆покое́нїе со всѣ́ми ст҃ы́ми. и҆́хже мл҃твами, хрⷭ҇тѐ, сохранѝ и҆ сп҃сѝ дꙋ́шы на́шѧ.

=И҆ ны́нѣ, бг҃оро́диченъ а҃-й гла́са. На стїхо́внѣ стїхи̑ры ѻ҆смогла́сника. Сла́ва, прпⷣбнагѡ,гла́съ в҃. Самогла́сенъ:=
{{text_align=center}}

~На землѝ а҆́гг҃ла и҆ нб҃сѣ́хъ человѣ́ка бж҃їѧ, мі́ра бл҃гоꙋкраше́нїе, наслажде́нїе бл҃гъ и҆ добродѣ́телей, по́стникѡмъ похвалꙋ̀, і҆ѡа́нна почти́мъ: насажде́нъ бо въ домꙋ̀ бж҃їи, процвѣтѐ пра́веднѡ, и҆ ꙗ҆́кѡ ке́дръ въ пꙋсты́ни ᲂу҆мно́жи стада̀ хрⷭ҇то́выхъ слове́сныхъ ѻ҆ве́цъ, въ преподо́бїи и҆ пра́вдѣ.

=И҆ ны́нѣ, бг҃оро́диченъ, гла́съ то́йже:= ~Ѽ чꙋдесѐ но́вагѡ:

~Ны́нѣ ѿпꙋща́еши:

=Тропа́рь, гла́съ а҃:=
{{text_align=center}}

=^П=ꙋсты́нный жи́тель и҆ въ тѣлесѝ а҆́гг҃лъ, и҆ чꙋдотво́рецъ ꙗ҆ви́лсѧ є҆сѝ, бг҃оно́се ѻ҆́тче на́шъ і҆ѡа́нне: посто́мъ, бдѣ́нїемъ, мл҃твою нбⷭ҇наѧ дарова̑нїѧ прїи́мъ, и҆сцѣлѧ́еши недꙋ̑жныѧ и҆ дꙋ́шы вѣ́рою притека́ющихъ къ тебѣ̀: сла́ва да́вшемꙋ тѝ крѣ́пость: сла́ва вѣнча́вшемꙋ тѧ̀: сла́ва дѣ́йствꙋющемꙋ тобо́ю всѣ̑мъ и҆сцѣлє́нїѧ.

![Рисунок 58](Pictures/10000000000001BF0000001A1AC0919C57ED4065.png)

+=Въ недѣ́лю ве́чера,=+
{{text_align=center}}

=по предначина́тельнѣмъ ѱалмѣ̀, на Гдⷭ҇и воззва́хъ, поста́вимъ стїхѡ́въ і҃. И҆ пое́мъ стїхи̑ры ᲂу҆мили́тєльныѧ ѻ҆смогла́сника д: и҆ трїѡ́ди подѡ́бны господи́на і҆ѡ́сифа, гла́съ г҃.=
{{text_align=center}}

=Подо́бенъ:= ~Ве́лїѧ крⷭ҇та̀ твоегѡ̀:
{{text_align=center}}

~Вели̑кїѧ трꙋды̀ во вре́мѧ воздержа́нїѧ пока́жемъ, вѣ́рнїи, ꙗ҆́кѡ да сла́вꙋ вели́кꙋю полꙋчи́мъ,млⷭ҇тїю вели́кагѡ бг҃а и҆ цр҃ѧ̀ и҆збавлѧ́еми ѿ пла́мене гее́нскагѡ.

~Вре́мѧ поще́нїѧ ны́нѣ преполови́вше, нача́ло бж҃е́ственнагѡ нра́ва ꙗ҆́вѣ пока́жемъ, и҆ въ коне́цъ добродѣ́тельнагѡ жи́тельства дости́гнꙋти те́плѣ потщи́мсѧ, ꙗ҆́кѡ да прїи́мемъ сла́дость нестарѣ́ющꙋю.

=И҆́ный, господи́на ѳео́дѡра, гла́съ з҃.=
{{text_align=center}}

=Подо́бенъ:= ~Под̾ кро́въ тво́й.
{{text_align=center}}

~Преполови́вше се́й сщ҃е́нный поще́нїѧ пꙋ́ть, къ бꙋ́дꙋщемꙋ въ ра́дости пра́вѡ потеце́мъ,бл҃готворе́нїѧ є҆ле́емъ дꙋ́шы помазꙋ́юще, ꙗ҆́кѡ да сподо́бимсѧ и҆ бж҃е́ствєннымъ стрⷭ҇те́мъ хрⷭ҇та̀ бг҃а на́шегѡ поклони́тисѧ, дости́гнꙋти и҆ стра́шнагѡ и҆ ст҃агѡ воскрⷭ҇нїѧ.

=И҆ мине́и г҃. Сла́ва, и҆ ны́нѣ, бг҃оро́диченъ. Вхо́дъ. Прокі́менъ, гла́съ и҃:= ~Не ѿвратѝ лица̀ твоегѡ̀:

=На стїхо́внѣ самогла́сенъ днѐ, гла́съ з҃:=
{{text_align=center}}

~Вїногра́дъ насади́вый и҆ дѣ́латєли призва́вый, бли́зъ є҆́сть сп҃съ: прїиди́те, поще́нїѧ подви̑жницы, мздꙋ̀ воспрїи́мемъ, ꙗ҆́кѡ бога́тъ є҆́сть деѧ́тель и҆ млⷭ҇тивъ: ма́лѡ дѣ́лавше, прїи́мемъ дꙋше́внꙋю млⷭ҇ть.

=И҆́нъ самогла́сенъ, гла́съ ѕ҃:=
{{text_align=center}}

~Въ разбо́йники, въ по́мыслы впа́дъ а҆да́мъ, ѡ҆кра́денъ бы́сть ᲂу҆мо́мъ, и҆ ᲂу҆ѧзви́всѧ дꙋше́ю, лежа́ше лише́нъ застꙋпле́нїѧ: нижѐ сщ҃е́нникъ пре́жде зако́на внѧ́тъ є҆мꙋ̀, нижѐ леѵі́тъ по зако́нѣ воззрѣ́ на́нь, то́кмѡ ты̀, бж҃е, прише́дый не ѿ самарі́и, но ѿ бцⷣы. гдⷭ҇и, сла́ва тебѣ̀.

=Мч҃нченъ:= ~Мч҃нцы твоѝ, гдⷭ҇и, не ѿверго́шасѧ тебє̀, ни ѿстꙋпи́ша ѿ за́повѣдей твои́хъ: тѣ́хъ мл҃твами поми́лꙋй на́съ.

=Сла́ва, и҆ ны́нѣ, бг҃оро́диченъ, гла́съ ѕ҃:=
{{text_align=center}}

~А҆рха́гг҃льски воспои́мъ, вѣ́рнїи, нбⷭ҇ный черто́гъ и҆ две́рь запеча́таннꙋю вои́стиннꙋ: ра́дꙋйсѧ,ꙗ҆́кѡ тобо́ю ѿрастѐ на́мъ сп҃съ всѣ́хъ хрⷭ҇то́съ, жизнода́вецъ и҆ бг҃ъ: низложѝ, влⷣчце, мꙋчи́тєли, безбѡ́жныѧ врагѝ на́шѧ, рꙋко́ю твое́ю, пречⷭ҇таѧ, ᲂу҆пова́нїе хрⷭ҇тїа́нъ.

=И҆ про́чее послѣ́дованїе по ѡ҆бы́чаю.=
{{text_align=center}}

=На повече́рїи пое́мъ слꙋ́жбꙋ ст҃а́гѡ прилꙋчи́вшагѡсѧ въ четверто́къ вели́кагѡ канѡ́на.=

![Рисунок 57](Pictures/10000000000000DD0000001B6D3A0E8FE231A3F9.png)

![Рисунок 56](Pictures/100000000000036D0000008FB4C5170E5E4648AE.png)

=Въ понедѣ́льникъ пѧ́тыѧ седми́цы на ᲂу҆́трени,=
{{text_align=center}}

=трⷪ҇чны слꙋчи́вшагѡсѧ гла́са. По а҃-мъ стїхосло́вїи пое́мъ сѣда́льны ᲂу҆мили́тєльныѧ ѻ҆смогла́сника, два̀, съ бг҃оро́дичнымъ.=
{{text_align=center}}

=По в҃-мъ же стїхосло́вїи сѣда́ленъ господи́на і҆ѡ́сифа, гла́съ г҃. Подо́бенъ:= ~Красотѣ̀ дѣ́вства:
{{text_align=center}}

~Краснѣ́йшее вре́мѧ наста̀, достохва́льный де́нь воздержа́нїѧ возсїѧ̀: бра́тїе, потщи́мсѧ ѡ҆чи́ститисѧ, ꙗ҆́кѡ да ꙗ҆ви́мсѧ чи́сти сотво́ршемꙋ, и҆ красотꙋ̀ є҆гѡ̀ полꙋчи́мъ, мл҃твами того̀ ро́ждшїѧ, є҆ди́ныѧ чтⷭ҇ыѧ бг҃омт҃ре.

=Сла́ва, то́йже.=
{{text_align=center}}

=И҆ ны́нѣ, бг҃оро́диченъ:= ~Красотѣ̀ дѣ́вства твоегѡ̀, и҆ пресвѣ́тлѣй чистотѣ̀ твое́й ᲂу҆диви́всѧ,гаврїи́лъ вопїѧ́ше тѝ, бцⷣе: кꙋ́ю тѝ похвалꙋ̀ принесꙋ̀ досто́йнꙋю; ка́кѡ наименꙋ́ю тѧ̀; недоꙋмѣва́ю и҆ ᲂу҆жаса́юсѧ. тѣ́мже, ꙗ҆́коже мѝ повелѣ́но бы́стъ, вопїю́ ти: ра́дꙋйсѧ бл҃года́тнаѧ.

=По г҃-мъ стїхосло́вїи сѣда́ленъ господи́на ѳео́дѡра, гла́съ з҃.=
{{text_align=center}}

=Подо́бенъ:= ~Гдⷭ҇и, мы̀ є҆смы̀:
{{text_align=center}}

~Гдⷭ҇и, да́вый на́мъ дости́гнꙋти дне́шнѧгѡ днѐ, предсїѧ́ющꙋю свѣ́тлѡ седми́цꙋ ст҃ꙋ́ю ла́зарева ѿ ме́ртвыхъ воста́нїѧ стра́шнагѡ сподо́би рабы̑ твоѧ̑ стра́хомъ твои́мъ ходи́ти, по́прище поще́нїѧ всѐ соверша́ющыѧ. =\[Два́жды\].=

=Бг҃оро́диченъ:= ~Чтⷭ҇нѣ́йши сла́вныхъ херꙋві̑мъ є҆сѝ, прест҃а́ѧ дв҃о: ѻ҆ни́ бо, бж҃е́ственныѧ не терпѧ́ще си́лы, кри́лы покры́тымъ лице́мъ, слꙋ́жбꙋ соверша́ютъ: ты́ же воплоще́нна сло́ва, самови́днѡ зрѧ́щи, но́сиши: є҆го́же непреста́ннѡ молѝ ѡ҆ дꙋша́хъ на́шихъ.

=Канѡ́нъ въ мине́и, и҆ трипѣ́снецъ господи́на і҆ѡ́сифа.=
{{text_align=center}}

=И҆ стїхосло́витсѧ пѣ́снь. Гла́съ г҃.=
{{text_align=center}}

=Пѣ́снь а҃.=
{{text_align=center}}

=І҆рмо́съ:= ~Во́ды дре́вле:

~На̑ша помышлє́нїѧ бж҃е́ственнымъ ра́ломъ воздѣ́лавше бж҃е́ственнагѡ поще́нїѧ, добродѣ́телей кла́съ плодопринесе́мъ, ꙗ҆́кѡ да не вза́лчемъ во вѣ́ки, наслажда́ющесѧ сла́достїю неиждива́емою ра́дꙋющесѧ.

~Многолѣ̑тныѧ стра̑сти внꙋ́трь ношꙋ̀, ѡ҆мрача́ющыѧ ѡ҆каѧ́ннꙋю дꙋ́шꙋ мою̀. безлѣ́тне сло́ве безнача́льнагѡ ѻ҆ц҃а̀, ко твое́й си́лѣ непобѣди́мѣй сокрꙋше́ннымъ се́рдцемъ припа́даю и҆ молю́сѧ: ᲂу҆ще́дри и҆ сп҃си́ мѧ.

~До́брое поще́нїе пита́етъ сердца̀, ᲂу҆маща́ѧ помышлє́нїѧ бг҃оꙋгѡ́днаѧ, и҆ страсте́й бе́зднꙋ и҆зсꙋша́ѧ, дожде́мъ ᲂу҆миле́нїѧ ѡ҆чища́етъ вѣ́рою хвалꙋ̀ приносѧ́щихъ вседержи́телю.

=Бг҃оро́диченъ:= ~Многоимени́таѧ ѻ҆трокови́це, ра́дꙋйсѧ, ст҃а́ѧ дв҃о, бг҃ороди́тельнице мр҃і́е, вѣ́рныхъ похвало̀, ѿ клѧ́твы и҆збавле́нїе, лѣ́ствице нбⷭ҇наѧ, недомы́сленное чꙋ́до, кꙋпино̀ неѡпали́маѧ, землѐ невоздѣ́ланнаѧ.

=И҆́ный, господи́на ѳео́дѡра, гла́съ з҃.=
{{text_align=center}}

=І҆рмо́съ:= ~Пои́мъ гдⷭ҇еви:

~Живоно́сномꙋ дре́вꙋ поклони́вшесѧ, ѿсю́дꙋ и҆́демъ пꙋте́мъ поще́нїѧ ко стрⷭ҇ти хрⷭ҇то́вѣ ра́дꙋющесѧ.

~Хрⷭ҇тꙋ̀ послѣ́дꙋюще, ѿве́ржемсѧ мі́ра, и҆ во́зьмемъ крⷭ҇тъ на ра́мо, соѡбразꙋ́ющесѧ є҆гѡ̀ бж҃е́ствєннымъ стрⷭ҇те́мъ.

=Трⷪ҇ченъ:= ~Въ тре́хъ ли́цахъ пресꙋ́щное є҆ди́но бж҃ество̀ воспои́мъ всѝ, ѻ҆ц҃а̀, и҆ сн҃а, и҆ ст҃а́го дх҃а.

=Бг҃оро́диченъ:= ~Є҆го́же недомы́сленнѡ родила̀ є҆сѝ, тлѣ́нїѧ не позна́вши, чтⷭ҇аѧ, і҆и҃са сп҃са ᲂу҆ми́лостиви ны́нѣ ѡ҆ рабѣ́хъ твои́хъ.

=Сла́ва тебѣ̀, бж҃е на́шъ, сла́ва тебѣ̀.=

~Є҆гда̀ прїи́деши во сла́вѣ со а҆́гг҃лы, сꙋди́ти всѧ́чєскимъ, до́брый ѿвѣ́тъ да́ти тебѣ̀, хрⷭ҇тѐ,на́съ сподо́би.

=І҆рмо́съ:= ~Пои́мъ гдⷭ҇еви, погрꙋзи́вшемꙋ всю̀ си́лꙋ фараѡ́новꙋ въ мо́ри, побѣ́днꙋю пѣ́снь, ꙗ҆́кѡ просла́висѧ.

=Пѣ́снь и҃.=
{{text_align=center}}

=І҆рмо́съ:= ~Вавѷлѡ́нскаѧ пе́щь:

~Вре́дными ѕмі́ѧ прельще́ньми влеко́мь и҆ прельща́емь ᲂу҆мо́мъ по всѧ̑ дни̑, ко ꙗ҆́звѣ мое́й прилага́ю ꙗ҆́звꙋ, сп҃се. тѣ́мже зовꙋ́ ти: врачꙋ̀ болѧ́щихъ, ѡ҆братѝ и҆ сп҃си́ мѧ.

~Пости́всѧ є҆лїссе́й дре́вле воскр҃сѝ ѻ҆троча̀ сѡмані́тѧныни, ᲂу҆крѣплѧ́емь дх҃омъ ꙗ҆́вѣ: мы́ же,вѣ́рнїи, ᲂу҆мерщвле́ни бы́вше сла́стїю страсте́й, живоно́снымъ посто́мъ ѡ҆живи́мсѧ.

~Нїнеѵі́тѧны сп҃слъ є҆сѝ, гдⷭ҇и чл҃вѣколю́бче, дре́вле пока́ѧвшыѧсѧ въ пла́чи и҆ постѣ̀, ꙗ҆́кѡ бл҃госе́рдъ: на́съ же млⷭ҇тїю твое́ю ᲂу҆ще́дри, недоꙋмѣ́ющихъ дѣ́лы и҆сповѣ́датисѧ тебѣ̀.

=Бг҃оро́диченъ:= ~По ржⷭ҇твѣ̀ нетлѣ́нна пребы́вшаѧ, всенепоро́чнаѧ, и҆зба́ви, мо́лимсѧ, чтⷭ҇аѧ, ѿ тлѣ́нїѧ рабы̑ твоѧ̑, вѣ́рнѡ пою́щыѧ є҆диномы́слїемъ дꙋшѝ: бл҃гослови́те, дѣла̀ гдⷭ҇нѧ, гдⷭ҇а.

=И҆́ный.=
{{text_align=center}}

=І҆рмо́съ:= ~Стра́шнаго херꙋві́мѡмъ:

~Воздержа́нїѧ съ бг҃омъ преполове́нїе и҆мꙋ́ще, вѣ́рнїи, про́чее ю҆́ношески претеце́мъ ст҃о́е по́прище, и҆ вѣнцы̀ прїи́мемъ.

~Безпло́дїе зрѧ̀ многоболѣ́зненныѧ моеѧ̀ дꙋшѝ, є҆щѐ потерпѝ, хрⷭ҇тѐ, и҆ не посѣцы̀ менѐ ꙗ҆́коже смоко́вницꙋ ѻ҆́нꙋю проклѧ́тꙋю.

=Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.=

=Трⷪ҇ченъ:= ~Є҆динонача́льнѣйшаѧ трⷪ҇це и҆ трїѷпоста́снаѧ є҆ди́нице, ѻ҆́ч҃е, сн҃е и҆ дш҃е, ѿ всѧ́кихъ и҆скꙋше́нїй и҆ бѣ́дъ и҆зба́ви тѧ̀ воспѣва́ющыѧ.

=Бг҃оро́диченъ:= ~Ра́дꙋйсѧ, горо̀ бж҃їѧ: ра́дꙋйсѧ, присносвѣ́тлаѧ свѣщѐ: ра́дꙋйсѧ, но́вое нб҃о: ра́дꙋйсѧ, ᲂу҆́ме блиста́ѧйсѧ: ра́дꙋйсѧ, хра́ме гдⷭ҇ень: ра́дꙋйсѧ всепѣ́таѧ.

=Сла́ва тебѣ̀, бж҃е на́шъ, сла́ва тебѣ̀.=

~Стра́шное твоѐ и҆спыта́нїе помышлѧ́ѧ, хрⷭ҇тѐ, ᲂу҆жаса́юсѧ, трепе́щꙋ и҆ вопїю̀: безмѣ́рнꙋю и҆мѣ́ѧй ве́лїю млⷭ҇ть, сп҃си́ мѧ ѡ҆каѧ́ннаго.

=Хва́лимъ, бл҃гослови́мъ, покланѧ́емсѧ гдⷭ҇еви:=

=І҆рмо́съ:= ~Стра́шнаго херꙋві́мѡмъ, и҆ чꙋ́днаго серафі́мѡмъ, и҆ мі́рꙋ творца̀, свѧще́нницы, и҆ рабѝ, и҆ дꙋ́си првⷣныхъ, по́йте, бл҃гослови́те и҆ превозноси́те є҆го̀ во вѣ́ки.

=Пѣ́снь ѳ҃.=
{{text_align=center}}

=І҆рмо́съ:= ~Но́вое чꙋ́до:

~Поще́нїѧ бл҃года́ть, ча́шꙋ бж҃е́ственнꙋю и҆спо́лнивши ны́нѣ ᲂу҆миле́нїѧ, ꙗ҆́вѣ созыва́етъ всѧ̑ вѣ̑рныѧ, вопїю́щи съ весе́лїемъ: прїиди́те, наслади́тесѧ, пїѧ́нство страсте́й ѿложи́вше, да бꙋ́дꙋщагѡ сподо́битесѧ ᲂу҆тѣше́нїѧ.

~Бли́зъ сꙋ́дъ: внемлѝ, дꙋшѐ, со́вѣстїю попецы́сѧ, и҆ дѣ́лай до́брѣ, тебѐ неѡсꙋжде́нꙋ при́снѡ соблюда́ющи: а҆́ще бо себѐ здѣ̀ разсꙋ́димъ, ника́коже ѡ҆сꙋ́димсѧ та́мѡ, и҆дѣ́же пови́ннїи ѡ҆сꙋжда́ютсѧ без̾ свидѣ́телей.

~Нача̑ла, си̑лы, прⷭ҇то́ли, серафі́ми, гдⷭ҇ства, и҆ вла̑сти, и҆ херꙋві́ми, а҆́гг҃ли, а҆рха́гг҃ли,бг҃а моли́те, поще́нїѧ вре́мѧ преитѝ на́мъ, томꙋ̀ ᲂу҆гѡ́днаѧ творѧ́щымъ, да ꙗ҆́кѡ рабѝ бл҃гоꙋгоди́вшїи сла́вꙋ полꙋчи́мъ.

=Бг҃оро́диченъ:= ~Съ мч҃нки, съ прⷪ҇рѡ́ки, съ прпⷣбными всѣ́ми прїимѝ, хрⷭ҇тѐ, ро́ждшꙋю тѧ̀,молѧ́щꙋюсѧ при́снѡ ѡ҆ рабѣ́хъ прогнѣ́вавшихъ тѧ̀, є҆ди́наго чл҃вѣколю́бца влⷣкꙋ, є҆гѡ́же нбⷭ҇нїи чи́нове трепе́щꙋтъ.

=И҆́ный.=
{{text_align=center}}

=І҆рмо́съ:= ~Па́че є҆стества̀:

~Ти́хое пла́ванїе поще́нїѧ преплы́вше дыха́нїемъ дх҃а, ко приста́нищꙋ стрⷭ҇те́й хрⷭ҇то́выхъ дости́гнꙋти помо́лимсѧ.

~Ханане́и поревнова́въ, вопїю́ ти: поми́лꙋй мѧ̀, сн҃е дв҃довъ бж҃е, и҆ и҆сцѣлѝ мою̀ болѧ́щꙋю дꙋ́шꙋ, ꙗ҆́коже ѻ҆́ныѧ дще́рь.

=Трⷪ҇ченъ:= ~Бж҃ества̀ є҆стество̀мъ є҆дини́мꙋю є҆ди́ницꙋ, и҆ ѡ҆́бразы тремѝ трои́мꙋю: ѻ҆ц҃а̀, и҆ сн҃а, и҆ дх҃а воспои́мъ.

=Бг҃оро́диченъ:= ~Во чре́вѣ заче́ншаѧ неѡб̾ѧ́тнаго сло́ва и҆ сего̀ без̾ сѣ́мене пло́тїю ро́ждшаѧ, молѝ прилѣ́жнѡ сп҃сти́сѧ дꙋша́мъ на́шымъ.

=Сла́ва тебѣ̀, бж҃е на́шъ, сла́ва тебѣ̀.=

~Ѡ҆правда́вый мытарѧ̀, млⷭ҇тивъ бꙋ́ди мѝ, вопїю́ща: и҆ мнѣ̀ грѣ́шномꙋ млⷭ҇тивъ бꙋ́ди, всѣ́хъ сꙋдїѐ, проща́ѧ моѧ̑ согрѣшє́нїѧ.

=І҆рмо́съ:= ~Па́че є҆стества̀ мт҃рь и҆ по є҆стествꙋ̀ дв҃ꙋ, є҆ди́нꙋ въ жена́хъ бл҃гослове́ннꙋю, пѣ́сньми, вѣ́рнїи, бцⷣꙋ велича́емъ.

=Свѣти́ленъ гла́са.=
{{text_align=center}}

=На стїхо́внѣ самогла́сенъ, два́жды, гла́съ и҃:=
{{text_align=center}}

~Впа́дшемꙋ въ разбо́йники ᲂу҆подо́бихсѧ а҆́зъ, влⷣко всѣ́хъ, прегрѣшє́нїѧ моѧ̑ впа́дъ, и҆ ѿ ни́хъ неми́лостивнѡ ᲂу҆ѧзви́хсѧ. но не ѡ҆ста́ви менѐ неисцѣ́льна, не ѿ самарі́и, но ѿ пречⷭ҇тыѧ дв҃ы прише́дый: і҆и҃се сп҃си́тельное и҆́мѧ, поми́лꙋй мѧ̀.

=Мч҃нченъ:= ~Что̀ ва́съ нарече́мъ, ст҃і́и; херꙋві́мы ли; ꙗ҆́кѡ на ва́съ почи́лъ є҆́сть хрⷭ҇то́съ.серафі́мы ли; ꙗ҆́кѡ непреста́ннѡ просла́висте є҆го̀. а҆́гг҃лы ли; тѣ́ла бо ѿврати́стесѧ. си̑лы ли;дѣ́йствꙋете бо чꙋдесы̀. мнѡ́га ва̑ша и҆мена̀, и҆ бѡ́льша дарова̑нїѧ: моли́те сп҃сти́сѧ дꙋша́мъ на́шымъ.

=Сла́ва, и҆ ны́нѣ, бг҃оро́диченъ:=
{{text_align=center}}

~Нбⷭ҇ныѧ си̑лы пою́тъ тѧ̀, бл҃года́тнаѧ мт҃и безневѣ́стнаѧ: и҆ мы̀ славосло́вимъ неизслѣ́димое твоѐ ржⷭ҇тво̀. бцⷣе, молѝ сп҃сти́сѧ дꙋша́мъ на́шымъ.

=На ѕ҃-мъ часѣ̀, тропа́рь прⷪ҇ро́чества,= =гла́съ г҃:=
{{text_align=center}}

~Поне́же беззакѡ́нїѧ на̑ша воста́ша на ны̀, воскреснѝ, гдⷭ҇и, помозѝ на́мъ: ты́ бо є҆сѝ ѻ҆ц҃ъ на́шъ, и҆ кромѣ̀ тебє̀ и҆но́гѡ не зна́емъ.

=Прокі́менъ, ѱало́мъ п҃г, гла́съ д҃:= ~Ѻ҆лтари̑ твоѧ̑, гдⷭ҇и си́лъ, цр҃ю̀ мо́й и҆ бж҃е мо́й. =Сті́хъ:= ~Ко́ль возлю́блєнна селє́нїѧ твоѧ̑, гдⷭ҇и си́лъ!

=Прⷪ҇ро́чества и҆са́їина чте́нїе.=
{{text_align=center}}

=\[Глава̀ л҃з, ст. л҃г-л҃и: гл. л҃и, ст. а҃-ѕ҃\].=
{{text_align=center}}

=^Т=а́кѡ глаго́летъ гдⷭ҇ь на царѧ̀ а҆ссѷрі́йска: не вни́детъ въ се́й гра́дъ, нижѐ пꙋ́ститъ на́нь стрѣлꙋ̀, нижѐ возложи́тъ на́нь щита̀, нижѐ ѡ҆гради́тъ ѡ҆́крестъ є҆гѡ̀ ѡ҆гражде́нїѧ: но пꙋте́мъ,и҆́мже прїи́де, тѣ́мже возврати́тсѧ, и҆ въ гра́дъ се́й не вни́детъ. Сїѧ̑ глаго́летъ гдⷭ҇ь: защищꙋ̀ гра́дъ се́й, є҆́же сп҃стѝ є҆го̀ менє̀ ра́ди и҆ ра́ди дв҃да раба̀ моегѡ̀. И҆ и҆зы́де а҆́гг҃лъ гдⷭ҇ень, и҆ и҆збѝ ѿ полка̀ а҆ссѷрі́йска сто̀ ѻ҆́смьдесѧтъ пѧ́ть ты́сѧщъ: и҆ воста́вше заꙋ́тра,ѡ҆брѣто́ша всѧ̑ тѣлеса̀ мє́ртва. И҆ ѿи́де возвра́щьсѧ сеннахирі́мъ ца́рь а҆ссѷрі́йскїй, и҆ всели́сѧ въ нїнеѵі́и. И҆ внегда̀ покланѧ́тисѧ є҆мꙋ̀ въ домꙋ̀ насара́хꙋ ѻ҆течествонача́льникꙋ своемꙋ̀,а҆драмеле́хъ и҆ сараса́ръ сы́нове є҆гѡ̀ ᲂу҆би́ша є҆го̀ мечмѝ, са́ми же ᲂу҆бѣжа́ша во а҆рме́нїю, и҆ воцари́сѧ а҆сорда́нъ сы́нъ є҆гѡ̀ вмѣ́стѡ є҆гѡ̀. Бы́сть же въ то̀ вре́мѧ, разболѣ́сѧ є҆зекі́а до сме́рти, и҆ прїи́де къ немꙋ̀ и҆са́їа прⷪ҇ро́къ, сы́нъ а҆мѡ́совъ, и҆ речѐ къ немꙋ̀: сїѧ̑ глаго́летъ гдⷭ҇ь: ᲂу҆стро́й ѡ҆ домꙋ̀ твое́мъ, ᲂу҆мира́еши бо ты̀, и҆ не бꙋ́деши жи́въ. И҆ ѡ҆братѝ є҆зекі́а лицѐ своѐ къ стѣнѣ̀, и҆ помоли́сѧ къ гдⷭ҇еви, глаго́лѧ: помѧнѝ, гдⷭ҇и, ка́кѡ ходи́хъ пред̾ тобо́ю со и҆́стиною и҆ се́рдцемъ и҆́стиннымъ, и҆ ᲂу҆гѡ́днаѧ пред̾ тобо́ю сотвори́хъ. И҆ пла́касѧ є҆зекі́а пла́чемъ вели́кимъ. И҆ бы́сть сло́во гдⷭ҇не ко и҆са́їи, глаго́лѧ: и҆дѝ, и҆ рцы̀ є҆зекі́и: та́кѡ глаго́летъ гдⷭ҇ь бг҃ъ дв҃да ѻ҆ц҃а̀ твоегѡ̀: ᲂу҆слы́шахъ мл҃твꙋ твою̀ и҆ ви́дѣхъ сле́зы твоѧ̑: сѐ прилага́ю къ лѣ́тѡмъ твои̑мъ лѣ́тъ пѧтьна́десѧть, и҆ ѿ рꙋкѝ царѧ̀ а҆ссѷрі́йска и҆зба́влю тѧ̀ и҆ гра́дъ се́й, и҆ защищꙋ̀ ѡ҆ гра́дѣ се́мъ.

=Прокі́менъ, ѱало́мъ к҃д, гла́съ и҃:= ~Ꙗ҆вѝ на́мъ, гдⷭ҇и, млⷭ҇ть твою̀, и҆ сп҃се́нїе твоѐ да́ждь на́мъ. =Сті́хъ:= ~Бл҃говоли́лъ є҆сѝ, гдⷭ҇и, зе́млю твою̀, возврати́лъ є҆сѝ плѣ́нъ і҆а́кѡвль.

=\[Зрѝ\] Въ сїю̀ седми́цꙋ, ради четвертка̀ вели́кагѡ канѡ́на, каѳі̑смы чтꙋ́тсѧ, ꙗ҆̀коже ᲂу҆каза́сѧ ни́же, въ слꙋ́жбахъ коегѡ́ждо днѐ.=

![Рисунок 53](Pictures/100000000000036D0000008FB4C5170E5E4648AE.png)

=Во вто́рникъ є҃-ѧ седми́цы на ᲂу҆́трени,=
{{text_align=center}}

=трⷪ҇чны. Та́же стїхологисꙋ́емъ каѳі̑смы а҃і, в҃і, г҃і. По а҃-мъ стїхосло́вїи глаго́лемъ сѣда́льны ᲂу҆мили́тєльныѧ ѻ҆смогла́сника в҃, съ бг҃оро́дичнымъ.=

=По в҃-мъ же стїхосло́вїи сѣда́ленъ господи́на і҆ѡ́сифа, гла́съ г҃.=

=Подо́бенъ:= ~Бж҃е́ственныѧ вѣ́ры:
{{text_align=center}}

~Теплото́ю вѣ́ры, воздержа́нїемъ попали́мъ стра̑сти невоздержа́нїѧ, и҆ ѿ про́пасти грѣха̀ ᲂу҆бѣжи́мъ, и҆ сле́зными тѡ́ки погаси́мъ вѣ́чнꙋющїй пла́мень, зовꙋ́ще: пребл҃гі́й, согрѣши́хомъ тѝ, млⷭ҇тивъ бꙋ́ди и҆ да́рꙋй на́мъ ве́лїю млⷭ҇ть. =\[Два́жды\].=

=Бг҃оро́диченъ, подо́бенъ:=
{{text_align=center}}

~Бж҃е́ственнаѧ ски́нїѧ сло́ва ꙗви́ласѧ є҆сѝ, є҆ди́на всечⷭ҇таѧ дв҃о мт҃и, чистото́ю а҆́гг҃лы превозше́дшаѧ: менѐ, па́че всѣ́хъ пе́рсть ꙗ҆́вльшасѧ, ѡ҆скверне́на плотски́ми согрѣше́ньми, ѡ҆чи́сти бж҃е́ственными вода́ми, мл҃твами твои́ми, подаю́щи, чтⷭ҇аѧ, ве́лїю млⷭ҇ть.

=По г҃-мъ стїхосло́вїи сѣда́ленъ, господи́на ѳео́дѡра, гла́съ в҃.=
{{text_align=center}}

=Подо́бенъ:= ~Пребл҃гослове́на є҆сѝ:
{{text_align=center}}

~Препросла́влена бл҃года́ть всечестна́гѡ поста̀: тѣ́мъ и҆лїа̀ прⷭ҇ро́къ ѡ҆брѣта́етъ колесни́цꙋ ѻ҆́гненнꙋю, и҆ мѡѷсе́й скрижа̑ли прїе́млетъ, данїи́лъ чꙋ́денъ бы́сть, є҆лїссе́й ме́ртваго воздви́же, ѻ҆́троцы ѻ҆́гнь ᲂу҆гаси́ша и҆ всѧ́къ къ бг҃ꙋ присво́исѧ. тѣ́мъ наслажда́ющесѧ возопїи́мъ: бл҃гослове́нъ хрⷭ҇то́съ бг҃ъ на́шъ, та́кѡ бл҃говоли́вый, сла́ва тебѣ̀. =\[Два́жды\].=

=Сла́ва, и҆ ны́нѣ, бг҃оро́диченъ:=
{{text_align=center}}

=Подо́бенъ:= ~Пречⷭ҇томꙋ ѡ҆́бразꙋ твоемꙋ̀:
{{text_align=center}}

~Неѡбори́мꙋю мл҃твꙋ твою̀ стѧжа́въ въ лю́тыхъ, ѿ ѡ҆скорблѧ́ющихъ мѧ̀ и҆збавлѧ́юсѧ па́че наде́жды чꙋ́днѡ, ѽ мт҃и бж҃їѧ! предварѧ́еши бо всегда̀ просѧ́щымъ тѧ̀ вѣ́рнѡ и҆ разрꙋша́еши ѡ҆бдержа̑щаѧ и҆скꙋшє́нїѧ врагѡ́въ. тѣ́мъ бл҃года́рственнѡ вопїю́ ти: прїимѝ, влⷣчце, кра̑ткаѧ бл҃годарє́нїѧ, занѐ є҆сѝ мнѣ̀ во всѣ́хъ по́мощь.

=Канѡ́нъ мине́и, и҆ настоѧ́щїй трипѣ́снецъ господи́на і҆ѡ́сифа.=
{{text_align=center}}

=И҆ стїхосло́витсѧ пѣ́снь. Гла́съ г҃.=
{{text_align=center}}

=Пѣ́снь в҃.=
{{text_align=center}}

=І҆рмо́съ:= ~Вонмѝ, землѐ и҆ нб҃о, и҆ ᲂу҆слы́ши глаго́лы моѧ̑: возглаго́лю бо сꙋ́щымъ на землѝ бж҃їѧ чꙋдеса̀.

~Непреста́нными мл҃твами и҆ воздержа́нїемъ и҆ видѣ́нїемъ ѡ҆крили́мъ дꙋ́шы къ бж҃е́ственнѣй любвѝ.

~Невоздержа́нїѧ мра́за ᲂу҆бѣжа́вше, согрѣ́имсѧ всѝ воздержа́нїѧ свѣ́томъ въ бж҃е́ственнѣмъ дс҃ѣ.

~Со́лїю бж҃е́ственныхъ добродѣ́телей гное́нїе грѣха̀ ѿложи́вши, дꙋшѐ, бг҃ꙋ прилѣпи́сѧ.

=Бг҃оро́диченъ:= ~Почѝ хрⷭ҇то́съ въ тебѣ̀ є҆ди́нѣй бл҃гослове́ннѣй, и҆ пло́ть свою̀ ѿ тебє̀ понесѐ.

=И҆́ный, гла́съ в҃.=
{{text_align=center}}

=І҆рмо́съ:= ~Внемли́те, лю́дїе, зна́менїємъ:

~Поще́нїе чи́стое, мл҃твы, сле́зы, попече́нїе ѡ҆ бж҃е́ственныхъ и҆ всѧ́кꙋю и҆нꙋ́ю добродѣ́тель собра́вше, влⷣцѣ хрⷭ҇тꙋ̀ ны́нѣ принесе́мъ.

~Є҆́ѵа плѣне́на бы́сть плодо́мъ: ви́ждь, дꙋшѐ моѧ̀, не прельща́йсѧ, а҆́ще прибли́зитсѧ къ тебѣ̀ ѕмі́й когда̀, совѣ́тꙋѧ снѣ́сти тебѣ̀ сла́сти плоды̀.

=Трⷪ҇ченъ:= ~Трѝ лица̑ є҆ди́нагѡ зра́ка сла́влю, ѻ҆ц҃а̀, сн҃а и҆ дх҃а, є҆ди́нꙋ держа́вꙋ бж҃ества̀, црⷭ҇тво всѣ́хъ и҆ свѣ́тлость.

=Бг҃оро́диченъ:= ~Ржⷭ҇тво̀ твоѐ, чтⷭ҇аѧ, стра́шно бы́сть: бг҃ъ бо є҆́сть вочл҃вѣ́чивыйсѧ, безнача́льнѡ ѿ ѻ҆ц҃а̀ рожде́нный и҆ и҆з̾ тебє̀ въ послѣ̑днѧѧ без̾ мꙋ́жа роди́выйсѧ.

=Сла́ва тебѣ̀, бж҃е на́шъ, сла́ва тебѣ̀.=

~Кровоточи́вꙋю прикоснове́нїемъ ѡ҆ме́тъ твои́хъ и҆сцѣли́лъ є҆сѝ, хрⷭ҇тѐ мо́й: и҆ менѐ, вѣ́рою каса́ющасѧ млⷭ҇ти твоеѧ̀, здра́ва ѿ страсте́й возста́ви.

=І҆рмо́съ:= ~Внемли́те, лю́дїе, зна́менємъ дѣ́лъ бж҃е́ственныѧ моеѧ̀ си́лы, и҆ ѡ҆ се́мъ ᲂу҆разꙋмѣ́йте, ꙗ҆́кѡ є҆ди́нъ а҆́зъ є҆́смь бг҃ъ всѣ́хъ.

=Пѣ́снь и҃.=
{{text_align=center}}

=І҆рмо́съ:= ~А҆́гг҃лми немо́лчнѡ:

~Въ та́йнѣ ловле́нїе творѧ̀ по всѧ̑ дни̑, вселꙋка́вый и҆́щетъ мѧ̀ поѧ́ти и҆ снѣ́дь сотвори́ти: ѿ тогѡ̀ ѕло́бы и҆зба́ви мѧ̀, сп҃се, сп҃сы́й і҆ѡ́нꙋ ѿ ки́та.

~Поще́нїемъ ѡ҆чища́еми, къ горѣ̀ добродѣ́телей пристꙋ́пимъ, и҆ ᲂу҆слы́шимъ ꙗ҆́снѡ, что̀ возглаго́летъ въ на́съ бг҃ъ: возглаго́летъ бо ми́ръ и҆ просвѣще́нїе, и҆ и҆сцѣле́нїе дꙋше́вныхъ сокрꙋше́нїй.

~Грѣхѡ́въ ѡ҆мраче́нїемъ всегда̀ ѡ҆слѣплѧ́емь, не могꙋ̀ разꙋмѣ́ти чꙋдеса̀ твоѧ̑, гдⷭ҇и: тѣ́мже ѻ҆́чи се́рдца моегѡ̀ ѿве́рзи, і҆и҃се свѣтода́вче.

=Бг҃оро́диченъ:= ~Щедро́тъ твои́хъ ѡ҆кропле́ньми, приснодв҃о нескве́рнаѧ, ѡ҆сквернє́нїѧ стра̑стнаѧ се́рдца моегѡ̀ ѿмы́й, сле́зъ то́ки мнѣ̀ да́рꙋющи, пода́тєльныѧ ѡ҆чище́нїѧ дꙋше́внагѡ.

=И҆́ный.=
{{text_align=center}}

=І҆рмо́съ:= ~Дре́вле ѡ҆роси́вшаго:

~Ѻ҆́гнь не ᲂу҆га́снетъ, и҆ че́рвь, рече́но є҆́сть, не конча́етсѧ: ᲂу҆бо́йсѧ преще́нїѧ, ѽ дꙋшѐ моѧ̀, и҆ слꙋжѝ хрⷭ҇тꙋ̀, да ѡ҆брѧ́щеши наслажде́нїе, и҆дѣ́же є҆́сть всѣ̑хъ веселѧ́щихсѧ жили́ще.

~Ѡ҆пале́нїемъ похотѣ́нїй разжига́емꙋю дꙋ́шꙋ мою̀ возста́ви, гдⷭ҇и, молю́сѧ, прикоснове́нїемъ твои́мъ, ꙗ҆́коже петро́вꙋ те́щꙋ, да ѡ҆брѧ́щетсѧ порабо́тати тебѣ̀ бл҃гоꙋго́днѡ, и҆сповѣ́дающисѧ во всѧ̑ вѣ́ки.

=Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.=

=Трⷪ҇ченъ:= ~Присносꙋ́щна, безнача́льна ѻ҆ц҃а̀ воспои́мъ, вѣ́рнїи, сн҃а же собезнача́льна и҆ дх҃а сопросїѧ́вша и҆з̾ ѻ҆ц҃а̀, є҆диносꙋ̑щна ли́ца, є҆ди́нагѡ сꙋ̑щаѧ всеси́льнагѡ нача́ла, и҆ вла́сти.

=Бг҃оро́диченъ:= ~Мр҃і́е бг҃озва́ннаѧ, ѡ҆чисти́лище вои́стиннꙋ вѣ́рныхъ, и҆з̾ тебє̀ бо ѡ҆ставле́нїе подае́тсѧ всѣ̑мъ бога́тнѡ: сн҃а твоего̀ и҆ гдⷭ҇а не преста́й молѧ́щи ѡ҆ пою́щихъ тѧ̀.

=Сла́ва тебѣ̀, бж҃е на́шъ, сла́ва тебѣ̀.=

~Дꙋшѝ моеѧ̀ ᲂу҆́ши ѡ҆гло́хнꙋвшыѧ ѿве́рзи, хрⷭ҇тѐ, и҆ ѧ҆зы́къ мо́й ᲂу҆ѧснѝ, ꙗ҆́коже дре́вле гꙋгни́вагѡ и҆ глꙋха́гѡ: да слы́шѧ твоѧ̑ гла́сы пою̀ и҆ ѧ҆зы́комъ хвалю́ тѧ во вѣ́ки.

=Хва́лимъ, бл҃гослови́мъ, покланѧ́емсѧ гдⷭ҇еви:=

=І҆рмо́съ:= ~Дре́вле ѡ҆роси́вшаго є҆врє́йскїѧ ѻ҆́троки въ пла́мени и҆ ѡ҆пали́вшаго халдє́и пресла́внѡ въ не́мъ, воспои́мъ гдⷭ҇а, глаго́люще: бл҃гослови́те и҆ превозноси́те є҆го̀ во вѣ́ки.

=Пѣ́снь ѳ҃.=
{{text_align=center}}

=І҆рмо́съ:= ~Тебѐ неѡпали́мꙋю:

~Пла́мень ѻ҆гнѧ̀ негаси́магѡ во ᲂу҆мѣ̀ и҆мꙋ́ще, теплѣ́йшею мы́слїю ко ѻ҆гню̀ покаѧ́нїѧ ны́нѣ пристꙋ́пимъ, стра̑сти попалѧ́юще.

~Из̾ ᲂу҆́стъ постѧ́щихсѧ и҆зше́дшее дре́вле сло́во, разжига́емое ре́вностїю, преклонѧ́етъ стїхі̑и: семꙋ̀ ревнꙋ́й, дꙋшѐ, и҆ до́брѣ поживѝ.

~Сꙋди́лище стра́шное помышлѧ́ющи, всеѡкаѧ́ннаѧ дꙋшѐ моѧ̀, шє́ствїѧ твоѧ̑ при́снѡ ко и҆сполне́нїю хотѣ́нїй и҆зба́вителѧ ᲂу҆готовлѧ́й.

=Бг҃оро́диченъ:= ~Ѡ҆мраче́ннꙋю сласте́й ѡ҆черне́нїемъ дꙋ́шꙋ мою̀ просвѣтѝ, чтⷭ҇аѧ, свѣ́тъ ро́ждшаѧ: да со стра́хомъ и҆ вѣ́рою при́снѡ велича́ю тѧ̀.

=И҆́ный.=
{{text_align=center}}

=І҆рмо́съ:= ~Преесте́ственнѡ пло́тїю:

=Оу҆́=дъ всѧ́къ пло́ти на́шеѧ предста́вимъ хрⷭ҇тꙋ̀ во ѡ҆рꙋ̑жїѧ пра́вды, рꙋ́цѣ, речѐно є҆́сть, воздѣ́юще преподѡ́бныѧ без̾ гнѣ́ва и҆ размышле́нїй.

~Ты̀ нѣ́когда ᲂу҆ченикѡ́мъ въ кораблѝ предста́въ, ᲂу҆кроти́лъ є҆сѝ, хрⷭ҇тѐ мо́й, неи́стовствꙋющеесѧ мо́ре: и҆ мои́хъ помышле́нїй треволнє́нїѧ ᲂу҆тишѝ.

=Трⷪ҇ченъ:= ~Є҆ди́номꙋ є҆стествꙋ̀ покланѧ́юсѧ, трѝ лица̑ пою̀, є҆ди́наго бг҃а всѣ́хъ, ѻ҆ц҃а̀, и҆ сн҃а, и҆ ст҃а́го дх҃а, присносꙋ́щное нача́ло.

=Бг҃оро́диченъ:= ~Чтⷭ҇аѧ ѻ҆троча̀ ражда́еши, дв҃а млеко́мъ пита́еши: ка́кѡ вкꙋ́пѣ ѻ҆боѧ̀, дѣ́вствꙋеши ражда́ющи; бг҃ъ є҆́сть содѣ́ѧвый, не взыскꙋ́й ѿ менє̀, ка́кѡ.

=Сла́ва тебѣ̀, бж҃е на́шъ, сла́ва тебѣ̀.=

~Ѿ разбо́ѧ страсте́й мѧ̀ дꙋше́ю ѡ҆скверне́на и҆сцѣлѝ, крⷭ҇тѐ мо́й, и҆злива́ѧ твою̀ млⷭ҇ть, ꙗ҆́коже впа́дшемꙋ въ рꙋ́цѣ разбо́йникѡвъ.

=І҆рмо́съ:= ~Преесте́ственнѡ пло́тїю заче́ншꙋю во чре́вѣ сло́во, ѿ ѻ҆ц҃а̀ безлѣ́тнѡ предвозсїѧ́вшее, въ пѣ́снехъ немо́лчныхъ велича́емъ вѣ́рнїи.

=Свѣти́ленъ гла́са.=
{{text_align=center}}

=На стїхо́внѣ самогла́сенъ днѐ, два́жды, гла́съ з҃:=
{{text_align=center}}

=Оу҆=ѧ́звленнꙋю и҆ ᲂу҆ничиже́ннꙋю мою̀ дꙋ́шꙋ посѣтѝ, гдⷭ҇и, врачꙋ̀ болѧ́щихъ и҆ приста́нище ѿча́ѧнныхъ неѡбꙋрева́емое, ты́ бо є҆сѝ и҆зба́витель мі́ра, прише́дый воздви́гнꙋти и҆з̾ тлѣ́нїѧ па́дшаго: и҆ менѐ припа́дающа возста́ви, вели́кїѧ ра́ди твоеѧ̀ млⷭ҇ти.

=Мч҃нченъ:= ~Посредѣ̀ сꙋди́лища законопрестꙋ̑пникъ ра́дꙋющесѧ вопїѧ́хꙋ стрⷭ҇тоте́рпцы: гдⷭ҇и,сла́ва тебѣ̀.

=Сла́ва, и҆ ны́нѣ, бг҃оро́диченъ:= ~Пое́мъ тѧ̀, пречⷭ҇таѧ бцⷣе, и҆ сла́вимъ рожде́ннаго тобо́ю бг҃а сло́ва, зовꙋ́ще: сла́ва тебѣ̀.

=На а҃-мъ часѣ̀, стїхологисꙋ́емъ каѳі́смꙋ д҃і. На г҃-мъ часѣ̀, є҃і.=

=На ѕ҃-мъ часѣ̀, ѕ҃і. На ѕ҃-мъ же часѣ̀, тропа́рь прⷪ҇ро́чества, гла́съ г҃:=

~Застꙋ́пникъ на́шъ бг҃ъ і҆а́кѡвль, и҆ защи́титель є҆́сть въ де́нь печа́ли.

=Прокі́менъ, ѱало́мъ п҃з, гла́съ ѕ҃:= ~Ни́щъ є҆́смь а҆́зъ, и҆ въ трꙋдѣ́хъ ѿ ю҆́ности моеѧ̀. =Сті́хъ:= ~Гдⷭ҇и бж҃е сп҃се́нїѧ моегѡ̀, во днѝ воззва́хъ, и҆ въ нощѝ пред̾ тобо́ю.

=Прⷪ҇ро́чества и҆са́їина чте́нїе. \[Глава̀ м҃, ст. и҃і-л҃а\].=
{{text_align=center}}

=^Т=а́кѡ глаго́летъ гдⷭ҇ь: комꙋ̀ ᲂу҆подо́бисте гдⷭ҇а, и҆ ко́емꙋ подо́бїю ᲂу҆подо́бисте є҆го̀; Є҆да̀ ѡ҆́бразъ сотворѝ древодѣ́латель, и҆лѝ зла́тарь слїѧ́въ зла́то позлатѝ є҆го̀, и҆лѝ подо́бїемъ сотворѝ є҆го̀; Дре́во бо негнїю́щее и҆збира́етъ древодѣ́латель, и҆ мꙋ́дрѣ и҆́щетъ, ка́кѡ поста́витъ ѡ҆́бразъ є҆гѡ̀, и҆ да не поколе́блетсѧ. Не разꙋмѣ́сте ли; не слы́шасте ли; не возвѣсти́сѧ ли ва́мъ и҆спе́рва; не разꙋмѣ́сте ли ѡ҆снова́нїѧ землѝ; Содержа́й крꙋ́гъ землѝ и҆ живꙋ́щыѧ на не́й а҆́ки прꙋ́ги: поста́вивый нб҃о ꙗ҆́кѡ кама́рꙋ, и҆ просте́ръ є҆̀, ꙗ҆́кѡ ски́нїю ѡ҆бита́ти: даѧ́й кнѧ́зи а҆́ки ничто́же владѣ́ти, и҆ зе́млю а҆́ки ничто́же сотворѝ. Не насадѧ́тъ бо, нижѐ насѣ́ютъ, и҆ не вкорени́тсѧ въ землѝ коре́нїе и҆́хъ: дхнѐ на ни́хъ вѣ́тръ, и҆ и҆зсхо́ша, и҆ бꙋ́рѧ а҆́ки сте́блїе во́зьметъ и҆̀хъ. Ны́нѣ ᲂу҆̀бо комꙋ̀ мѧ̀ ᲂу҆подо́бисте, и҆ вознесꙋ́сѧ, речѐ ст҃ы́й. Воззри́те на высотꙋ̀ ѻ҆чи́ма ва́шима, и҆ ви́дите, кто̀ сотворѝ сїѧ̑ всѧ̑; носѧ́й по числꙋ̀ ᲂу҆́тварь свою̀, и҆ всѧ̑ по и҆́мени прозове́тъ ѿ мно́гїѧ сла́вы и҆ въ держа́вѣ крѣ́пости своеѧ̀: ничто́же ᲂу҆таи́сѧ ѿ тебє̀. Є҆да́ бо рече́ши, і҆а́кѡве, и҆ что̀ глаго́лалъ є҆сѝ, і҆и҃лю; ᲂу҆таи́сѧ пꙋ́ть мо́й ѿ бг҃а, и҆ бг҃ъ мо́й сꙋ́дъ ѿѧ̀, и҆ ѿстꙋпѝ. И҆ ны́нѣ не ᲂу҆разꙋмѣ́лъ ли є҆сѝ; ни лѝ слы́шалъ є҆сѝ; бг҃ъ вѣ́чный, бг҃ъ ᲂу҆стро́ивый концы̀ землѝ, не вза́лчетъ, нижѐ ᲂу҆трꙋди́тсѧ, нижѐ є҆́сть и҆з̾ѡбрѣ́тенїе премꙋ́дрости є҆гѡ̀, даѧ́й а҆́лчꙋщымъ крѣ́пость, и҆ неболѣ́знєннымъ печа́ль. Вза́лчꙋтъ бо ю҆нѣ́йшїи, и҆ ᲂу҆трꙋдѧ́тсѧ ю҆́нѡты, и҆ и҆збра́ннїи некрѣ́пцы бꙋ́дꙋтъ: терпѧ́щїи же гдⷭ҇а и҆змѣнѧ́тъ крѣ́пость.

=Прокі́менъ, ѱало́мъ п҃и, гла́съ ѕ҃:= ~Бл҃же́ни лю́дїе вѣ́дꙋщїи воскликнове́нїе. =Сті́хъ:= ~Гдⷭ҇и, во свѣ́тѣ лица̀ твоегѡ̀ по́йдемъ.

=На ѳ҃-мъ часѣ̀, каѳі́смꙋ и҃і.=
{{text_align=center}}

![Рисунок 50](Pictures/100000000000036D0000008FB4C5170E5E4648AE.png)

=Въ сре́дꙋ є҃-ѧ седми́цы на ᲂу҆́трени,=
{{text_align=center}}

=трⷭ҇чны. Та́же, каѳі̑смы к҃, а҃, в҃. По а҃-мъ стїхосло́вїи сѣда́льны крⷭ҇тныѧ ѻ҆смогла́сника два̀, съ крⷭ҇тобг҃оро́дичнымъ. По в҃-мъ же стїхосло́вїи настоѧ́щїй сѣда́ленъ господи́на і҆ѡ́сифа, гла́съ и҃.=
{{text_align=center}}

=Подо́бенъ:= ~Повелѣ́нное та́йнѡ:
{{text_align=center}}

~Ѿ дре́ва вкꙋси́въ а҆да́мъ неподо́бнѡ, невоздержа́нїѧ плоды̀ го́рцѣ ѡ҆б̾ѧ́тъ: ты̀ же вознесе́нъ на дре́во, ще́дре, сего̀ и҆зба́вилъ є҆сѝ ѿ ѡ҆сꙋжде́нїѧ лю́тагѡ. тѣ́мже тѝ вопїе́мъ: да́ждь на́мъ воздержава́тисѧ, влⷣко, ѿ плода̀ тлетво́рнагѡ и҆ твори́ти во́лю твою̀, ꙗ҆́кѡ да ѡ҆брѧ́щемъ млⷭ҇ть. =\[Два́жды\].=

=Крⷭ҇тобг҃оро́диченъ:= ~Ѿ крове́й твои́хъ чи́стыхъ воплоще́ннаго, и҆ па́че смы́сла ѿ тебє̀ рожде́ннаго, чтⷭ҇аѧ, на дре́вѣ ви́сѧща посредѣ̀ ѕлодѣ̑ю ви́дѧщи, ᲂу҆тро́бою болѣ́зновала є҆сѝ и҆ мт҃рски рыда́ющи вопїѧ́ла є҆сѝ: ᲂу҆вы̀ мнѣ̀, ча́до моѐ! ко́е бж҃е́ственное и҆ неизрече́нное смотре́нїе твоѐ, и҆́мже ѡ҆живи́лъ є҆сѝ созда́нїе твоѐ; воспѣва́ю твоѐ бл҃госе́рдїе.

=По а҃-мъ стїхосло́вїи сѣда́ленъ, господи́на ѳео́дѡра, гла́съ в҃.=
{{text_align=center}}

=Подо́бенъ:= ~Пречⷭ҇томꙋ ѡ҆́бразꙋ твоемꙋ̀:
{{text_align=center}}

~Дре́во всест҃о́е крⷭ҇тное воспѣва́юще, кра́йней бл҃гости твое́й покланѧ́емсѧ при́снѡ, хрⷭ҇тѐ бж҃е: на се́мъ бо посрами́лъ є҆сѝ си̑лы вра̑жїѧ и҆ да́лъ є҆сѝ зна́менїе вѣ́рꙋющымъ въ тѧ̀. тѣ́мже бл҃года́рнѡ вопїе́мъ тѝ: всѣ́хъ сподо́би, бл҃годꙋ́шнѡ ми́рнѡ живꙋ́щихъ, и҆спо́лнити поще́нїѧ вре́мѧ. =\[Два́жды\].=

=Крⷭ҇тобг҃оро́диченъ:= ~Непоро́чнаго па́стырѧ тѧ̀ на дре́вѣ пригвожда́ема зрѧ́щи, а҆́гница рыда́ющи мт҃рски вопїѧ́ше: сн҃е, на сме́рть тѧ̀ ѡ҆сꙋди́ша неблагода́рнїи лю́дїе за сїѐ, ꙗ҆́кѡ ѡ҆́блакъ просте́рлъ є҆сѝ въ прехожде́нїе и҆́хъ: ᲂу҆вы̀ мнѣ̀, безча́дствꙋюсѧ безмꙋ́жнаѧ! но воста́ни и҆ возсїѧ́й, сл҃нце, и҆ просла́влюсѧ въ сынѣ́хъ земноро́дныхъ.

=Канѡ́нъ мине́и, и҆ настоѧ́щїй трипѣ́снецъ, господи́на і҆ѡ́сифа.=
{{text_align=center}}

=И҆ стїхосло́витсѧ пѣ́снь. Гла́съ и҃.=
{{text_align=center}}

=Пѣ́снь г҃.=
{{text_align=center}}

=І҆рмо́съ:= ~Нбⷭ҇нагѡ крꙋ́га:

~Ѡ҆сꙋди́въ враждꙋ̀, на крⷭ҇тѣ̀ просте́рлъ є҆сѝ твоѧ̑, правосꙋ́де, дла̑ни: ны́нѣ же ѡ҆сꙋжде́нна мѧ̀ сꙋ́ща прегрѣше́ньми, сп҃сѝ блꙋ́днаго, сп҃се, ѡ҆горчи́вшаго тѧ̀ долготерпѣли́ваго.

~Ско́тскагѡ возжелѣ́въ страстотво́рнагѡ житїѧ, ѿ твои́хъ за́повѣдей ᲂу҆дали́хсѧ, сп҃се пребл҃гі́й, порабоща́емь чꙋжди́ми и҆ нечи́стыми гра̑жданы: ны́нѣ же ѡ҆браща́ющасѧ прїими и҆ сп҃си́ мѧ.

~Ꙗ҆́коже гꙋгни́вомꙋ дре́вле слꙋ́хъ ѿве́рзлъ є҆сѝ, ѿве́рзи дꙋшѝ моеѧ̀ ᲂу҆шеса̀ мнѣ́нїемъ ѡ҆глꙋшє́нна, и҆ слꙋ́шати твоѐ сп҃си́тельное сло́во, і҆и҃се, сподо́би мѧ̀, є҆ди́не чл҃вѣколю́бче.

=Бг҃оро́диченъ:= ~Сп҃си́тєльнаѧ врата̀, къ бг҃ꙋ мо́сте, хрⷭ҇тїа́нъ предста́тельнице пречⷭ҇таѧ влⷣчце, ѡ҆бстои́ма мѧ̀ напа́стьми житїѧ̀ и҆ ѡ҆бꙋрева́ема ᲂупра́ви, ѻ҆трокови́це.

=И҆́ный, господи́на ѳео́дѡра.= =Гла́съ в҃.=
{{text_align=center}}

=І҆рмо́съ:= ~Непло́дный мо́й ᲂу҆́мъ:

~Милосе́рдїѧ ра́ди щедро́тъ возше́дъ на крⷭ҇тъ, и҆звле́клъ є҆си́ мѧ и҆з̾ про́пасти страсте́й, и҆ возне́слъ є҆сѝ, хрⷭ҇тѐ, въ нбⷭ҇наѧ.

~Просте́ръ на крⷭ҇тѣ̀ дла̑ни твоѧ̑, хрⷭ҇тѐ, ꙗ҆зы́ки всѧ̑ ᲂу҆далє́нныѧ ѿ тебє̀ ѡ҆б̾ѧ́лъ є҆сѝ, бли́зъ ста́ти держа́вы твоеѧ̀.

=Трⷪ҇ченъ:= ~Трїѷпоста́снаѧ є҆ди́нице, пресꙋ́щнаѧ трⷪ҇це, бж҃ество̀ є҆ди́но, ѻ҆́ч҃е, и҆ сн҃е, и҆ дш҃е пра́вый, сп҃сѝ чтꙋ́щыѧ тѧ̀.

=Бг҃оро́диченъ:= ~Кто̀ ѿ земны́хъ хвали́ти тѧ̀ по достоѧ́нїю возмо́жетъ, мт҃и дв҃о; ты́ бо въ жена́хъ є҆ди́на ꙗ҆ви́ласѧ є҆сѝ и҆збра́ннаѧ и҆ всебл҃же́ннаѧ.

=Сла́ва тебѣ̀, бж҃е на́шъ, сла́ва тебѣ̀.=

~Вознесе́нъ бы́лъ є҆сѝ на крⷭ҇тѣ̀, прободе́нъ бы́лъ є҆сѝ въ ре́бра, же́лчи вкꙋси́лъ є҆сѝ менѐ ра́ди, і҆и҃се, ѡ҆слꙋша́нїемъ преѡгорчи́вшагѡ тѧ̀.

=І҆рмо́съ:= ~Непло́дный мо́й ᲂу҆́мъ плодоно́сенъ покажи́ ми, бж҃е, дѣ́лателю до́брыхъ, насади́телю бл҃ги́хъ, бл҃госе́рдїемъ твои́мъ.

=Пѣ́снь и҃.=
{{text_align=center}}

=І҆рмо́съ:= ~Седмери́цею пе́щь:

~Неꙋсы́пнымъ ѻ҆́комъ воззрѣ́въ на мѧ̀, лѣ́ности дрема́нїемъ ѡ҆держи́ма и҆ снꙋ̀ рабо́тающа сла̑стномꙋ на ѻ҆дрѣ̀ страсте́й, ᲂуще́дри, на крⷭ҇тѣ̀ главꙋ̀ твою̀ преклони́вый и҆ во́лею ᲂу҆снꙋ́вый, и҆ но́щь грѣха̀ разори́вый, хрⷭ҇тѐ, свѣ́тъ сы́й пра́вды.

~Богатотво́рными дарова̑нїи ᲂу҆краси́всѧ ѿ креще́нїѧ, па́че нищетꙋ̀ ѕлы́хъ возлюби́хъ, и҆ чꙋ́ждь бы́хъ добродѣ́телей ѡ҆каѧ́нный а҆́зъ, во странꙋ̀ ѕло́бы дале́че ѿше́дъ. тѣ́мже ѡ҆брати́въ ѡ҆б̾ими́ мѧ, сп҃се, твои́мъ крⷭ҇то́мъ ѡ҆гражда́ѧ во всѧ̑ вѣ́ки.

~Пїѧ́нство страсте́й ѿри́ни, дꙋшѐ, и҆ поще́нїемъ чисти́тельное вїно̀ сле́зъ взыщѝ, се́рдце веселѧ́щее и҆ сла̑сти ᲂу҆вѧда́ющее, и҆ плѡтскі̑ѧ пє́щи и҆спепелѧ́ющее: и҆ потщи́сѧ пригвожде́нномꙋ тебѣ̀ ра́ди на дре́вѣ хрⷭ҇тꙋ̀ сраспѧ́тисѧ и҆ жи́ти во вѣ́ки.

=Бг҃оро́диченъ:= ~Бг҃ороди́тельнице всечⷭ҇таѧ, дꙋшѝ моеѧ̀ ꙗ҆́звы и҆ грѣхѡ́внаѧ гноє́нїѧ ѡ҆чи́сти, ѡ҆мыва́ющи тече́ньми ѿ ре́бръ ржⷭ҇тва̀ твоегѡ̀ и҆ ѿ ни́хъ стрꙋѧ́ми ѡ҆чища́ющи: къ тебѣ́ бо взыва́ю, и҆ къ тебѣ̀ прибѣга́ю, и҆ тѧ̀ призыва́ю бл҃года́тнꙋю.

=И҆́ный.=
{{text_align=center}}

=І҆рмо́съ:= ~Гла̑сы а҆́гг҃льскими:

~Распе́ншагосѧ пло́тски и҆ бжⷭ҇ество́мъ не пострада́вшаго і҆и҃са пою́тъ а҆́гг҃ли и҆ мы̀ земноро́днїи во всѧ̑ вѣ́ки.

~Въ распѧ́тїи твое́мъ, хрⷭ҇тѐ, поноси́тельнꙋю сме́рть прїе́мъ проклѧ́тꙋю, сп҃слъ ны̀ є҆сѝ, ѿ тлѣ́нїѧ и҆зба́вивъ.

=Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.=

~Херꙋві́мски тѧ̀, ѽ трⷪ҇це, пою̀: ст҃ъ, ст҃ъ, ст҃ъ, є҆ди́но бж҃ество̀ безнача́льное, про́стое и҆ всѣ́ми непостижи́мое.

=Бг҃оро́диченъ:= ~Похвала́ми тѧ̀, чтⷭ҇аѧ, свѣ́тлѡ почита́ютъ всѝ ро́ди: зижди́телѧ бо родила̀ є҆сѝ. ѽ чꙋ́до стра́шное и҆ дѣ́ло всебл҃же́нное!

=Сла́ва тебѣ̀, бж҃е на́шъ, сла́ва тебѣ̀.=

~Всѧ̑ претерпѣ́лъ є҆сѝ пострада́ти є҆ди́нагѡ ра́ди, да а҆́зъ сп҃сꙋ́сѧ, хрⷭ҇тѐ: пою̀ твоѐ распѧ́тїе гво́зди и҆ заколе́нїе во всѧ̑ вѣ́ки.

=Хва́лимъ, бл҃гослови́мъ, покланѧ́емсѧ гдⷭ҇еви:=

=І҆рмо́съ:= ~Гла̑сы а҆́гг҃льскими на нб҃сѣ́хъ сла́вимаго бг҃а восхва́лимъ, всѝ земноро́днїи, во всѧ̑ вѣ́ки.

=Пѣ́снь ѳ҃.=
{{text_align=center}}

=І҆рмо́съ: Оу҆=жасе́сѧ ѡ҆ се́мъ нб҃о:

~Зрѧ́ тѧ просте́рта на крⷭ҇тѣ̀, лꙋчы̀ сокры̀ со́лнце, всѧ́ же землѧ̀ тре́петомъ колеба́шесѧ, всецр҃ю̀, ви́дѧщи тѧ во́лею стра́ждꙋща, є҆стество́мъ безстра́стна. тѣ́мже тѧ̀ молю̀: стра̑сти дꙋшѝ моеѧ̀, ꙗ҆́кѡ вра́чь, хрⷭ҇тѐ, и҆сцѣлѝ.

~Пꙋти̑ сп҃си́тєльныѧ ѡ҆ста́вивъ, во а҆́дъ ведꙋ́щими ше́ствовахъ, тьмꙋ̀ глꙋбо́кꙋю и҆мѣ́ѧ ѡ҆́крестъ, сла̑сти и҆ страсте́й поползнове́́нїе, и҆ бꙋ́рю и҆скꙋше́нїй. тѣ́мже тѧ̀ молю̀: твои́мъ крⷭ҇то́мъ сп҃си́ мѧ, хрⷭ҇тѐ, ꙗ҆́кѡ є҆ди́нъ многомлⷭ҇тивъ.

~Зимо́ю и҆скꙋше́нїй содержи́мь и҆ страсте́й треволнє́нїи потоплѧ́емь, и҆ сласте́й бꙋ́рею ѡ҆бꙋрева́емь лю́тѣ, поще́нїѧ пꙋчи́ны достиго́хъ кро́ткїѧ и҆ ти́хїѧ, въ не́йже мѧ̀ ᲂупра́вивъ твои́мъ крⷭ҇то́мъ, ще́дре, ко сп҃се́нїю ᲂу҆стремѝ.

=Бг҃оро́диченъ:= ~Зачала̀ є҆сѝ, дв҃о, без̾ сѣ́мене, без̾ хотѣ́нїй плотски́хъ, всѧ́чєскаѧ содѣ́лавшаго сло́ва бж҃їѧ: без̾ и҆стлѣ́нїѧ же родила̀ є҆сѝ, без̾ болѣ́зней ма́тернихъ. тѣ́мже тѧ̀ бцⷣꙋ и҆ ѧ҆зы́комъ и҆ се́рдцемъ и҆сповѣ́дающе, велича́емъ.

=И҆́ный.=
{{text_align=center}}

=І҆рмо́съ:= ~Дѣ́вство твоѐ, бцⷣе:

~Во́лею претерпѣ́лъ є҆сѝ распѧ́тисѧ, сп҃се на́шъ, да пода́си всѣ̑мъ жи́знь, ѿ сме́рти и҆зба́вивъ.

~Дре́вомъ ᲂу҆мертви́хсѧ, и҆ крⷭ҇тнымъ дре́вомъ ѡ҆жи́хъ, на не́мже хрⷭ҇то́съ мо́й пригвожде́нъ, врага̀ моего̀ ᲂу҆мертвѝ.

=Трⷪ҇ченъ:= ~Ꙗ҆́кѡ сꙋ́щꙋ сн҃ꙋ съ роди́телемъ, и҆ дх҃ꙋ ст҃о́мꙋ соприсꙋ́щꙋ, є҆диномꙋ́дреннѡ поклони́мсѧ.

=Бг҃оро́диченъ:= ~Чꙋ́до пресла́вное и҆ ᲂу҆жа́сное слы́шанїе! ка́кѡ и҆ ꙗ҆́кѡ мт҃и ражда́еши, чтⷭ҇аѧ, и҆ ꙗ҆́кѡ дв҃а не позна́ла є҆сѝ тлѣ́нїѧ;

=Сла́ва тебѣ̀, бж҃е на́шъ, сла́ва тебѣ̀.=

~Пою̀ копїѐ твоѐ, воспѣва́ю и҆ гво́зди твоѧ̑, гꙋ́бꙋ, тро́сть, крⷭ҇тъ, и҆́миже сп҃слъ мѧ̀ є҆сѝ,і҆и҃се бж҃е.

=І҆рмо́съ:= ~Дѣ́вство твоѐ, бцⷣе нескве́рнаѧ, є҆́же не ѡ҆палѝ ѻ҆́гнь бж҃е́ственный, велича́емъ.

=Свѣти́ленъ гла́са.=
{{text_align=center}}

=На стїхо́внѣ самогла́сенъ, гла́съ г҃:=
{{text_align=center}}

~Высотꙋ̀ добродѣ́телей ѡ҆ста́вивши, дꙋшѐ моѧ̀, во глꙋбинꙋ̀ грѣхо́внꙋю снизшла̀ є҆сѝ, въ лꙋка̑вныѧ разбо́йники впа́дши: стрꙋ́пѡвъ же смердѧ́щихъ полна̀ сꙋ́щи, лежи́ши пове́ржена безпомо́щна. тѣ́мже возопі́й хрⷭ҇тꙋ̀ бг҃ꙋ, за тѧ̀ распе́ншемꙋсѧ и҆ ра̑ны во́лею прїе́мшемꙋ: попецы́сѧ ѡ҆ мнѣ̀, гдⷭ҇и, и҆ сп҃си́ мѧ.

=И҆́ный, гла́съ и҃:= ~Разбо́йническими пѡ́мыслы ᲂу҆ѧ́звленъ ѡ҆каѧ́нный, є҆́ле жи́въ бы́хъ, гдⷭ҇и: прⷪ҇ро́ческїй же ли́къ презрѣ̀ мѧ, ви́дѣвъ є҆́ле жи́ва сꙋ́ща и҆ хитростьмѝ человѣ́ческими неисцѣ́льна. тѣ́мже лю́тѣ болѧ̀, во смире́нїи се́рдца зовꙋ́ ти, хрⷭ҇тѐ бж҃е: и҆зле́й, ꙗ҆́кѡ бл҃госе́рдъ, на мѧ̀ вели́кꙋю твою̀ млⷭ҇ть.

=Мч҃нченъ:= ~Мч҃нцы хрⷭ҇тѡ́вы непобѣди́мїи, побѣди́вше прельще́нїе си́лою крⷭ҇тною, воспрїѧ́сте бл҃года́ть вѣ́чныѧ жи́зни: преще́нїѧ мꙋчи́телей не ᲂу҆боѧ́стесѧ мꙋ́ками ᲂу҆ранѧ́еми веселисте́сѧ: и҆ ны́нѣ крѡ́ви ва́шѧ бы́ша и҆сцѣлє́нїѧ дꙋ́шъ на́шихъ. моли́те сп҃сти́сѧ дꙋша́мъ на́шымъ.

=Сла́ва, и҆ ны́нѣ, крⷭ҇тобг҃оро́диченъ.=
{{text_align=center}}

~Всечⷭ҇таѧ є҆гда̀ ви́дѣ тѧ̀, сло́ве, пло́тїю ви́сѧща на дре́вѣ, се́рдцемъ ᲂу҆ѧзвлѧ́шесѧ и҆ восклица́ше слезѧ́щи: ка́мѡ заше́лъ є҆сѝ ѿ менє̀, вселюбе́знѣйшїй і҆и҃се, сн҃е мо́й и҆ гдⷭ҇и; не ѡ҆ста́ви мѧ̀ є҆ди́нꙋ, хрⷭ҇тѐ, ро́ждшꙋю тѧ̀.

=На а҃-мъ часѣ̀ каѳі́сма г҃-ѧ, на г҃-мъ часѣ̀ д҃-ѧ, на ѕ҃-мъ часѣ̀ є҃-ѧ. На ѕ҃-мъ часѣ̀ тропа́рь прⷪ҇ро́чества, гла́съ а҃:=
{{text_align=center}}

~Болѣ́зньми ст҃ы́хъ, и҆́миже ѡ҆ тебѣ̀ пострада́ша, ᲂу҆моле́нъ бꙋ́ди, гдⷭ҇и, и҆ всѧ̑ на́ша болѣ̑зни и҆сцѣлѝ, человѣколю́бче, мо́лимсѧ.

=Прокі́менъ, ѱало́мъ ч҃а, гла́съ д҃.= ~Бл҃го є҆́сть и҆сповѣ́датисѧ гдⷭ҇еви, и҆ пѣ́ти и҆́мени твоемꙋ̀, вы́шнїй. =Сті́хъ:= ~Возвѣща́ти заꙋ́тра млⷭ҇ть твою̀, и҆ и҆́стинꙋ твою̀ на всѧ́кꙋ но́щь.

=Прⷪ҇ро́чества и҆са́їина чте́нїе. \[Глава̀ м҃а, ст. д҃-д҃і\].=
{{text_align=center}}

=^Т=а́кѡ глаго́летъ гдⷭ҇ь: а҆́зъ бг҃ъ пе́рвый, и҆ въ грѧдꙋ̑щаѧ а҆́зъ є҆́смь. Ви́дѣша ꙗ҆зы́цы и҆ ᲂу҆боѧ́шасѧ, концы̀ земні́и прибли́жишасѧ и҆ прїидо́ша вкꙋ́пѣ. Сꙋдѧ́й кі́йждо бли́жнемꙋ, и҆ бра́тꙋ помощѝ, и҆ рече́тъ: превозмо́же мꙋ́жъ древодѣ́латель, и҆ кова́чь бїѧ́й мла́томъ, вкꙋ́пѣ прокова́ѧй: ѻ҆вогда̀ ᲂу҆́бѡ рече́тъ: спаѧ́нїе добро̀ є҆́сть, ᲂу҆тверди́ша ѧ҆̀ гвоздьмѝ, положа́тъ ѧ҆̀, и҆ не подви́гнꙋтсѧ. Ты́ же, і҆и҃лю, ра́бе мо́й і҆а́кѡве, є҆го́же и҆збра́хъ, сѣ́мѧ а҆враа́мле, є҆го́же возлюби́х*ъ*, є҆го́же поѧ́хъ ѿ конє́цъ землѝ, и҆ ѿ стра́жбъ є҆ѧ̀ призва́хъ тѧ̀, и҆ реко́хътѝ: ра́бъ мо́й є҆сѝ, и҆збра́хъ тѧ̀, и҆ не ѡ҆ста́вихъ тебѐ. Не бо́йсѧ, съ тобо́ю бо є҆́смь, не прельща́ю: а҆́зъ бо є҆́смь бг҃ъ тво́й, ᲂу҆крѣпи́вый тѧ̀, и҆ помого́хъ тѝ, и҆ ᲂу҆тверди́хъ тѧ̀ десни́цею мое́ю пра́ведною. Сѐ постыдѧ́тсѧ и҆ посра́мѧтсѧ всѝ сопротивлѧ́ющїисѧ тебѣ̀, бꙋ́дꙋтъ бо ꙗ҆́кѡ не сꙋ́щїи, и҆ поги́бнꙋтъ всѝ сопє́рницы твоѝ. Взы́щеши и҆̀хъ, и҆ не ѡ҆брѧ́щеши человѣ́кѡвъ, и҆̀же порꙋга́ютсѧ тебѣ̀: бꙋ́дꙋтъ бо а҆́ки не бы́вшїи, и҆ не бꙋ́дꙋтъ ра́тꙋющїи тебѐ. Ꙗ҆́кѡ а҆́зъ бг҃ъ тво́й держа́й десни́цꙋ твою̀, глаго́лѧй тебѣ̀: не бо́йсѧ, і҆а́кѡве, ма́лый і҆и҃лю, а҆́зъ помого́хъ тѝ, глаго́летъ бг҃ъ тво́й, и҆збавлѧ́ѧй тѧ̀ ст҃ы́й і҆и҃левъ.

=Прокі́менъ, ѱало́мъ ч҃в, гла́съ ѕ҃:= ~Гдⷭ҇ь воцр҃и́сѧ, въ лѣ́потꙋ ѡ҆блече́сѧ. =Сті́хъ:= ~Ѡ҆блече́сѧ гдⷭ҇ь въ си́лꙋ и҆ препоѧ́сасѧ.

=На ѳ҃-мъ часѣ̀ каѳі́сма ѕ҃.=
{{text_align=center}}

![Рисунок 49](Pictures/10000000000002930000003836CFAB3D9AA9CD94.png)

![Рисунок 48](Pictures/100000000000036700000063B7AB42CD706BD8EF.png)

=Въ сре́дꙋ ве́чера,=
{{text_align=center}}

=стїхосло́вимъ, вмѣ́стѡ: Ко гдⷭ҇ꙋ, внегда̀ скорбѣ́ти мѝ: каѳі́смꙋ з҃. На Гдⷭ҇и воззва́хъ, стїхи́ра самогла́сна, ю҆́же глаго́лемъ два́жды. Начина́емъ же стїхѝ ѿ: Впадꙋ́тъ во мре́жꙋ свою̀:=
{{text_align=center}}

=Гла́съ и҃:=
{{text_align=center}}

~Мои́ми помышлє́нїи въ разбо́йники впа́дъ, ѡ҆кра́денъ бы́хъ ѡ҆каѧ́нный ᲂу҆мо́мъ, и҆ лю́тѣ ᲂу҆ѧзвленъ, всею̀ мое́ю дꙋше́ю ᲂу҆ра́ненъ бы́хъ, и҆ ѿтꙋ́дꙋ лежꙋ̀ на жите́йстѣмъ пꙋтѝ ѡ҆бнаже́нъ добродѣ́телей. сщ҃е́нникъ ᲂу҆́бѡ ви́дѣвъ мѧ̀ ра́нами болѧ́ща, неисцѣ́льности ра́ди презира́ѧ не воззрѣ̀ на мѧ̀: леѵі́тъ же па́ки не терпѧ̀ дꙋшетлѣ́нныѧ болѣ́зни, и҆ то́й ви́дѣвъ мѧ̀ мимои́де. ты́ же, бл҃говоли́вый не ѿ самарі́и, но ѿ мр҃і́и воплоти́тисѧ, хрⷭ҇тѐ бж҃е, чл҃вѣколю́бїемъ твои́мъ пода́ждь мѝ и҆сцѣле́нїе, и҆злива́ѧ на мѧ̀ вели́кꙋю твою̀ млⷭ҇ть.

=Сті́хъ:= ~Гла́сомъ мои́мъ ко гдⷭ҇ꙋ воззва́хъ, гла́сомъ мои́мъ ко гдⷭ҇ꙋ помоли́хсѧ.

=Па́ки тꙋ́южде.=
{{text_align=center}}

=Сті́хъ:= Пролїю̀ пред̾ ни́мъ моле́нїе моѐ, печа́ль мою̀ пред̾ ни́мъ возвѣщꙋ̀.

=Мч҃нченъ:= ~А҆́ще ка́ѧ добродѣ́тель и҆ а҆́ще ка́ѧ похвала̀, подоба́етъ ст҃ы̑мъ: мечє́мъ бо преклони́ша вы̑и, тебє̀ ра́ди прекло́ньшагѡ нб҃са̀ и҆ соше́дшагѡ: и҆злїѧ́ша крѡ́ви своѧ̑, тебє̀ ра́ди и҆стощи́вшагѡ себѐ и҆ зра́къ раба̀ прїи́мшагѡ: смири́шасѧ да́же до сме́рти, нищетѣ̀ твое́й подража́юще. и҆́хже мл҃твами, по мно́жествꙋ щедро́тъ твои́хъ, бж҃е, поми́лꙋй на́съ.

=Сті́хъ:= ~Внегда̀ и҆счеза́ти ѿ менє̀ дꙋ́хꙋ моемꙋ̀, и҆ ты̀ позна́лъ є҆сѝ стєзѝ моѧ̑.

=И҆́ны стїхи̑ры, господи́на і҆ѡ́сифа, гла́съ и҃.=
{{text_align=center}}

=Подо́бенъ:= ~Гдⷭ҇и, а҆́ще и҆ на сꙋди́лищи:
{{text_align=center}}

~Гдⷭ҇и, ты̀ сщ҃є́нныѧ ᲂу҆ч҃нкѝ твоѧ̑ разꙋ̑мнаѧ нб҃са̀ показа́лъ є҆сѝ. си́хъ сщ҃е́нными хода́тайствы, ѿ земны́хъ ѕѡ́лъ мѧ̀ и҆зба́ви, воздержа́нїемъ возносѧ̀ всегда̀ помышле́нїе моѐ ѿ манове́нїѧ ко страсте́мъ, ꙗ҆́кѡ ще́дръ и҆ чл҃вѣколю́бецъ.

=Сті́хъ:= ~На пꙋтѝ се́мъ, по немꙋ́же хожда́хъ, скры́ша сѣ́ть мнѣ̀.

~И҆мꙋ́ще всѝ вре́мѧ поще́нїѧ, ꙗ҆́кѡ содѣ́йственника бж҃е́ствєннымъ дѣѧ́нїємъ, пла́чимъ ѿ всегѡ̀ се́рдца, и҆ сп҃сꙋ возопїи́мъ: твои́хъ ра́ди ᲂу҆ч҃нкъ, гдⷭ҇и многомлⷭ҇тиве, сп҃сѝ со стра́хомъ воспѣва́ющыѧ мно́гое чл҃вѣколю́бїе твоѐ.

=И҆́на стїхи́ра, господи́на ѳео́дѡра, гла́съ то́йже.=
{{text_align=center}}

=Подо́бенъ:= ~Сла́внꙋю и҆ пречⷭ҇тꙋю:
{{text_align=center}}

=Сті́хъ:= ~Смотрѧ́хъ ѡ҆деснꙋ́ю и҆ возглѧ́дахъ, и҆ не бѣ̀ зна́ѧй менѐ.

~А҆пⷭ҇ли прехва́льнїи, мі́рꙋ мл҃твєнницы, немощны́хъ вра́чеве, здра́вїѧ храни́телїе, во ѻ҆бое́мъ на́съ соблюди́те, поще́нїѧ вре́мѧ преходѧ́щыѧ: да дрꙋ́гъ ко дрꙋ́гꙋ бж҃е́ственнѡ ми́рствꙋюще, ᲂу҆́мъ несмꙋще́нъ ѿ страсте́й хранѧ́ще, воспое́мъ всѝ пѣ́снь хрⷭ҇тꙋ̀ воскре́сшемꙋ, ꙗ҆́кѡ побѣди́телю.

=И҆́ны стїхи̑ры по а҆лфави́тꙋ, к҃д, вели́кагѡ канѡ́на. Творе́нїе господи́на а҆ндре́а кри́тскагѡ, гла́съ д҃.=
{{text_align=center}}

=Подо́бенъ:= ~Хотѣ́хъ слеза́ми:
{{text_align=center}}

=Сті́хъ:= ~Поги́бе бѣ́гство ѿ менє̀, и҆ нѣ́сть взыска́ѧй дꙋ́шꙋ мою̀.

~А ~Всѐ житїѐ моѐ со блꙋдни́цами и҆ мытари̑ и҆жди́сѧ: ᲂу҆̀бо возмогꙋ́ ли понѐ въ ста́рости пока́ѧтисѧ, ꙗ҆́же согрѣши́хъ; содѣ́телю всѣ́хъ и҆ врачꙋ̀ недꙋ́гꙋющихъ, гдⷭ҇и, пре́жде да́же до конца̀ не поги́бнꙋ, сп҃си́ мѧ.

=И҆ твори́мъ на кі́йждо сті́хъ по г҃ покло́ны.=
{{text_align=center}}

=Сті́хъ:= ~Воззва́хъ къ тебѣ̀, гдⷭ҇и, рѣ́хъ: ты̀ є҆сѝ ᲂу҆пова́нїе моѐ, ча́стъ моѧ̀ є҆сѝ на землѝ живы́хъ.

~В ~Тѧ́жестїю небреже́нїѧ содержи́мь, въ ти́нѣ валѧ́юсѧ, стрѣло́ю ᲂу҆стрѣле́нъ велїа́ра, и҆ ѡ҆сквернѧ́ю моѐ є҆́же по ѡ҆́бразꙋ. ѡ҆брати́телю небрегꙋ́щихъ и҆ и҆зба́вителю прегрѣши́вшихъ, гдⷭ҇и,пре́жде да́же до конца̀ не поги́бнꙋ, сп҃си́ мѧ.

=Сті́хъ:= ~Вонмѝ моле́нїю моемꙋ̀, ꙗ҆́кѡ смири́хсѧ ѕѣлѡ̀.

~Г ~Ꙗви́хсѧ преткнове́нїе человѣ́кѡмъ, воздѣ́лавъ ꙗ҆́кѡ земноро́дный земна̑ѧ: бра́кꙋ сопрѧго́хсѧ твои́мъ повелѣ́нїемъ, и҆ престꙋпи́хъ ѡ҆скверни́въ ло́же моѐ. ѿ землѝ созда́вый, не пре́зри созда́нїѧ твоегѡ̀: гдⷭ҇и, пре́жде да́же до конца̀ не поги́бнꙋ, сп҃си́ мѧ.

=Сті́хъ:= ~И҆зба́ви мѧ̀ ѿ гонѧ́щихъ мѧ̀, ꙗ҆́кѡ ᲂу҆крѣпи́шасѧ па́че менѐ.

~Д =Оу҆=бі́йца бы́хъ дꙋшѝ мое́й, ѡ҆ пло́ти мое́й промышле́нїе творѧ̀: де́монѡмъ и҆гра́лище поста́лвленъ бы́хъ, сласте́мъ рабо́таѧ и҆ безмѣ́стїємъ. бл҃госе́рдїемъ твои́мъ пощадѝ, прогони́телю де́монѡвъ: гдⷭ҇и, пре́жде да́же до конца̀ не поги́бнꙋ, сп҃си́ мѧ.

=Сті́хъ:= ~И҆зведѝ и҆з̾ темни́цы дꙋ́шꙋ мою̀, и҆сповѣ́датисѧ и҆́мени твоемꙋ̀.

~Е ~Во́лею согрѣши́хъ па́че всѣ́хъ, сегѡ̀ ра́ди ѡ҆ста́вленъ є҆́смь: и҆́мамъ проти́вника дꙋшѝ мое́й пло́ти мꙋдрова́нїе, и҆ помрача́етъ мѧ̀. просвѣще́нїе сꙋ́щихъ во тьмѣ̀ и҆ наста́вниче заблꙋжда́ющихъ, гдⷭ҇и, пре́жде да́же до конца̀ не поги́бнꙋ, сп҃си́ мѧ.

=Сті́хъ:= ~Менѐ ждꙋ́тъ првⷣницы, до́ндеже возда́си мнѣ̀.

~З ~Жива̀ бꙋ́детъ, глаго́лаше прⷪ҇ро́къ, дꙋша̀ моѧ̀, гдⷭ҇и, и҆ восхва́литъ тѧ̀: взыщѝ мѧ̀ ѻ҆вча̀ заблꙋ́ждшее, и҆ сопричти́ мѧ ста́дꙋ твоемꙋ̀: да́ждь мѝ вре́мѧ покаѧ́нїѧ, да стенѧ̀ вопїю́ ти: гдⷭ҇и, пре́жде да́же до конца̀ не поги́бнꙋ, сп҃си́ мѧ.

=Сті́хъ:= ~И҆з̾ глꙋбины̀ воззва́хъ къ тебѣ̀, гдⷭ҇и: гдⷭ҇и, ᲂу҆слы́ши гла́съ мо́й.

~И ~Согрѣши́хъ, согрѣши́хъ, ѿве́ргъ повелѣ̑нїѧ твоѧ̑, хрⷭ҇тѐ бж҃е. млⷭ҇тивъ бꙋ́ди мѝ, бл҃годѣ́телю, да прозрю̀ внꙋ́треннима ѻ҆чи́ма, и҆ ᲂу҆бѣ́гнꙋ ѿ тьмы̀, и҆ со стра́хомъ возопїю̀: гдⷭ҇и, пре́жде да́же до конца̀ не поги́бнꙋ, сп҃си́ мѧ.

=Сті́хъ:= ~Да бꙋ́дꙋтъ ᲂу҆́ши твоѝ вне́млющѣ гла́сꙋ моле́нїѧ моегѡ̀.

~Ѳ ~Ѕвѣ́рїе ди́вїи мѧ̀ ѡ҆бдержа́ша, но ѿ ни́хъ мѧ̀ и҆схитѝ, влⷣко: хо́щеши бо всѣ̑мъ человѣ́кѡмъ сп҃сти́сѧ и҆ въ позна́нїе и҆́стины прїитѝ, ꙗ҆́кѡ созда́тель. со всѣ́ми и҆ менѐ сп҃сѝ: гдⷭ҇и, пре́жде да́же до конца̀ не поги́бнꙋ, сп҃си́ мѧ.

=Сті́хъ:= ~А҆́ще беззакѡ́нїѧ на́зриши, гдⷭ҇и, гдⷭ҇и, кто̀ постои́тъ; ꙗ҆́кѡ ᲂу҆ тебє̀ ѡ҆чище́нїе є҆́сть.

~І ~Цѣли́тель бꙋ́ди мѝ, бл҃годѣ́телю, и҆зба́вителю, сп҃се мо́й, и҆ не ѿри́ни менє̀. ви́ждь мѧ̀ лежа́ща въ беззако́нїихъ, и҆ возста́ви мѧ̀ ꙗ҆́кѡ всеси́ленъ, да и҆ а҆́зъ возвѣщꙋ̀ дѣѧ̑нїѧ моѧ̑ и҆ возопїю́ ти: гдⷭ҇и, пре́жде да́же до конца̀ не поги́бнꙋ, сп҃си́ мѧ.

=Сті́хъ:= ~И҆́мене ра́ди твоегѡ̀ потерпѣ́хъ тѧ̀, гдⷭ҇и, потерпѣ̀ дꙋша̀ моѧ̀ въ сло́во твоѐ: ᲂу҆пова̀ дꙋша̀ моѧ̀ на гдⷭ҇а.

~К ~Сокры́въ тала́нтъ да́нный мѝ, ꙗ҆́кѡ несмы́сленный ра́бъ, въ зе́млю закопа́хъ, и҆ ꙗ҆́коже непотре́бный ѡ҆сꙋди́хсѧ, и҆ ᲂужѐ не дерза́ю проси́ти тѧ̀. ꙗ҆́кѡ неѕло́бивый ᲂу҆ще́дри мѧ̀, да и҆ а҆́зъ воззовꙋ̀: гдⷭ҇и, пре́жде да́же до конца̀ не поги́бнꙋ, сп҃си́ мѧ.

=Сті́хъ:= ~Ѿ стра́жи ᲂу҆́треннїѧ до но́щи, ѿ стра́жи ᲂу҆́треннїѧ да ᲂу҆пова́етъ і҆и҃ль на гдⷭ҇а.

~Л ~Є҆́зеро страсте́й кровоточи́выѧ и҆зсꙋши́лъ є҆сѝ прикоснове́нїемъ ѡ҆ме́тъ твои́хъ: да́ждь мѝ ѡ҆ставле́нїе согрѣше́нїй, несꙋмнѣ́нною вѣ́рою къ тебѣ̀ притека́ющемꙋ. прїими́ и҆ менѐ ꙗ҆́коже ѻ҆́нꙋю, и҆ и҆сцѣлѝ мою̀ болѣ́знь: гдⷭ҇и, пре́жде да́же до конца̀ не поги́бнꙋ, сп҃си́ мѧ.

=Сті́хъ:= ~Ꙗ҆́кѡ ᲂу҆ гдⷭ҇а млⷭ҇ть, и҆ мно́гое ᲂу҆ негѡ̀ и҆збавле́нїе: и҆ то́й и҆зба́витъ і҆и҃лѧ ѿ всѣ́хъ беззако́нїй є҆гѡ̀.

=М= ~И҆́маши сѣдѣ́ти на прⷭ҇то́лѣ, сотвори́вый сло́вомъ нб҃о и҆ зе́млю: и҆́мамы всѝ предста́ти, повѣ́дающе тебѣ̀ грѣхѝ на́шѧ. пре́жде днѐ ѻ҆́нагѡ, въ покаѧ́нїи мѧ̀ прїимѝ: гдⷭ҇и, пре́жде да́же до конца̀ не поги́бнꙋ, сп҃си́ мѧ.

=Сті́хъ:= ~Хвали́те гдⷭ҇а, всѝ ꙗ҆зы́цы: похвали́те є҆го̀, всѝ лю́дїе.

~Н ~При́зри ѻ҆́комъ бл҃госе́рдымъ, и҆ бꙋ́ди мнѣ̀ млⷭ҇тивъ, є҆ди́не сп҃се: то́ки и҆сцѣле́нїй да́рꙋй бѣ́днѣй мое́й и҆ ѡ҆каѧ́ннѣй дꙋшѝ, и҆змы́й ѿ скве́рны дѣ́лъ мои́хъ, да воспою̀: гдⷭ҇и, пре́жде да́же до конца̀ не поги́бнꙋ, сп҃си́ мѧ.

=Сті́хъ:= ~Ꙗ҆́кѡ ᲂу҆тверди́сѧ млⷭ҇ть є҆гѡ̀ на на́съ, и҆ и҆́стина гдⷭ҇нѧ пребыва́етъ во вѣ́къ.

~Ѯ ~Мечи̑ ᲂу҆гото́ва велїа́ръ, ᲂу҆лови́ти тща́сѧ смире́ннꙋю мою̀ дꙋ́шꙋ: чꙋ́жда содѣ́ла мѧ просвѣще́нїѧ ра́зꙋма лица̀ твоегѡ̀, ще́дре. держа́вный въ крѣ́пости, ѿ сосꙋ́дѡвъ сегѡ̀ и҆схити́ мѧ: гдⷭ҇и, пре́жде да́же до конца̀ не поги́бнꙋ, сп҃си́ мѧ.

=Сті́хъ:= ~Къ тебѣ̀ возведо́хъ ѻ҆́чи моѝ, живꙋ́щемꙋ на нб҃сѝ. сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дїй свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀: та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже ᲂу҆ще́дритъ ны̀.

~О ~Ве́сь страсте́мъ порабо́тихсѧ, ѡ҆ста́вивъ зако́нъ и҆ бж҃е́ствєннаѧ писа̑нїѧ. всего́ мѧ и҆сцѣлѝ, бл҃годѣ́телю, менє̀ ра́ди по мнѣ̀ бы́въ, бл҃же: ѡ҆брати́ мѧ, ще́дре, страсте́й потреби́телю: гдⷭ҇и, пре́жде да́же до конца̀ не поги́бнꙋ, сп҃си́ мѧ.

=Сті́хъ:= ~Поми́лꙋй на́съ, гдⷭ҇и, поми́лꙋй на́съ: ꙗ҆́кѡ помно́гꙋ и҆спо́лнихомсѧ ᲂу҆ничиже́нїѧ, наипа́че напо́лнисѧ дꙋша̀ на́ша поноше́нїѧ гобзꙋ́ющихъ и҆ ᲂу҆ничиже́нїѧ го́рдыхъ.

~П ~Блꙋдни́ца слеза́ми ѡ҆моча́етъ пречⷭ҇тѣи и҆ чтⷭ҇нѣ́и но́зѣ твоѝ, всѧ̑ ᲂу҆вѣщава́ющи притека́ти и҆ прїима́ти разрѣше́нїе согрѣше́нїй свои́хъ. тоѧ̀ вѣ́рꙋ пода́ждь и҆ мнѣ̀, сп҃се, вопи́ти тебѣ̀: гдⷭ҇и, пре́жде да́же до конца̀ не поги́бнꙋ, сп҃си́ мѧ.

=Припѣва́емъ къ про́чымъ:=
{{text_align=center}}

=Сла́ва тебѣ̀, бж҃е на́шъ, сла́ва тебѣ̀.=

~Р ~Скве́рнꙋ дꙋшѝ моеѧ̀ ѡ҆чи́сти, менє̀ ра́ди ѡ҆бнища́вый и҆ младе́нствовавый пло́тїю, ка́плю млⷭ҇ти твоеѧ̀ низпосла́въ немощно́мꙋ и҆ сокрꙋше́нномꙋ, хрⷭ҇тѐ: ѿмы́й ѿ скве́рны, ᲂу҆врачꙋ́й недꙋ́гꙋюща: гдⷭ҇и, пре́жде да́же до конца̀ не поги́бнꙋ, сп҃си́ мѧ.

=Сті́хъ: Сла́ва тебѣ̀, бж҃е на́шъ, сла́ва тебѣ̀.=

~С ~Оу҆твердѝ, влⷣко, дꙋ́шꙋ мою̀, къ тебѣ̀ притека́ти и҆ тебѣ̀ рабо́тати при́снѡ: покро́въ бо мо́й є҆сѝ и҆ храни́тель, и҆ застꙋпле́нїе и҆ по́мощь. сподо́би мѧ̀, бж҃їй сло́ве, вопи́ти со дерзнове́нїемъ: гдⷭ҇и, пре́жде да́же до конца̀ не поги́бнꙋ, сп҃си́ мѧ.

=Сті́хъ: Сла́ва тебѣ̀, бж҃е на́шъ, сла́ва тебѣ̀.=

~Т ~Стѣна̀ нерꙋши́маѧ бꙋ́ди на́мъ, і҆и҃се сп҃се и҆ млⷭ҇тивый бж҃е, нра̑вы бо и҆ дѣ́лы прельсти́тельными падо́хомъ: но возста́ви ꙗ҆́кѡ бл҃годѣ́тель созда́нїе, и҆ примири́сѧ ꙗ҆́кѡ ще́дръ. гдⷭ҇и, пре́жде да́же до конца̀ не поги́бнꙋ, сп҃си́ мѧ.

=Сті́хъ: Сла́ва тебѣ̀, бж҃е на́шъ, сла́ва тебѣ̀.=

=У= ~Сы́нъ блꙋ́дный бы́хъ: расточи́въ бога́тство, гла́домъ ны́нѣ и҆стаѧва́ю. под̾ кро́въ тво́й прибѣга́ю, ꙗ҆́коже ѻ҆́наго прїими́ мѧ, ѻ҆́ч҃е бл҃гі́й, и҆ прича́стника трапе́зы сподо́би, вопи́ти тебѣ̀: гдⷭ҇и, пре́жде да́же до конца̀ не поги́бнꙋ, сп҃си́ мѧ.

=Сті́хъ: Сла́ва тебѣ̀, бж҃е на́шъ, сла́ва тебѣ̀.=

~Ф ~За́вистїю изве́рже первозда́ннаго и҆з̾ раѧ̀ ѕлонача́льникъ: разбо́йникъ же рекі́й на дре́вѣ, помѧнѝ, прїѧ́тъ ра́й. и҆ а҆́зъ вѣ́рою и҆ стра́хомъ вопїю́ ти: помѧни́ мѧ, гдⷭ҇и, пре́жде да́же до конца̀ не поги́бнꙋ, сп҃си́ мѧ.

=Сті́хъ: Сла́ва тебѣ̀, бж҃е на́шъ, сла́ва тебѣ̀.=

~Х ~Рꙋ́кꙋ мѝ прострѝ ꙗ҆́кѡ петро́ви, и҆ возведѝ и҆з̾ глꙋбины̀, бж҃е: бл҃года́ть и҆ млⷭ҇ть мѝ пода́ждь, мл҃твами всенепоро́чныѧ мт҃ре, тебѐ ро́ждшїѧ безсѣ́меннѡ, и҆ ст҃ы́хъ твои́хъ всѣ́хъ. гдⷭ҇и, пре́жде да́же до конца̀ не поги́бнꙋ, сп҃си́ мѧ.

=Сті́хъ: Сла́ва тебѣ̀, бж҃е на́шъ, сла́ва тебѣ̀.=

~Ѱ ~Пою́ща прїими́ мѧ на всѧ́къ де́нь, а҆́гнче взе́млѧй грѣ́хъ мо́й. дꙋ́шꙋ и҆ тѣ́ло моѐ всецѣ́льнѡ въ рꙋ́цѣ твоѝ предлага́ю, и҆ въ нощѝ и҆ во днѝ до́лгꙋ вопїю́ ти: гдⷭ҇и, пре́жде да́же до конца̀ не поги́бнꙋ, сп҃си́ мѧ.

=Сла́ва ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ.=

=Ѡ= ~Ѽ неизрече́ннагѡ твоегѡ̀ бл҃госе́рдїѧ, пребл҃гі́й: неѕло́бивый гдⷭ҇и! ѽ безгрѣ́шный и҆ ще́дрый! не ѿри́ни менє̀ ѿ лица̀ твоегѡ̀, ꙗ҆́кѡ да и҆ а҆́зъ бл҃года́рственнѡ, ра́дꙋѧсѧ и҆ поѧ̀,вопїю́ ти: гдⷭ҇и, пре́жде да́же до конца̀ не поги́бнꙋ, сп҃си́ мѧ.

=И҆ ны́нѣ, бг҃оро́диченъ:=
{{text_align=center}}

~Ѽ неизрече́ннагѡ снисхожде́нїѧ! ѽ стра́ннагѡ ржⷭ҇тва̀ преди́вности! ѽ ка́кѡ дв҃а млⷣнца тѧ̀ но́ситъ во ѡ҆б̾ѧ́тїихъ свои́хъ творца̀ и҆ бг҃а! и҆з̾ неѧ̀ воплоти́тисѧ и҆зво́ливый, бл҃годѣ́телю, гдⷭ҇и, пре́жде да́же до конца̀ не поги́бнꙋ, сп҃си́ мѧ.

=Вхо́дъ.= ~Свѣ́те ти́хїй: =Прокі́менъ, ѱало́мъ ч҃г. Гла́съ д҃:= ~Бг҃ъ ѿмще́нїй гдⷭ҇ь, бг҃ъ ѿмще́нїй, не ѡ҆бинꙋ́лсѧ є҆́сть. =Сті́хъ:= ~Вознеси́сѧ, сꙋдѧ́й землѝ, возда́ждь воздаѧ́нїе гѡ́рдымъ.

=Бытїѧ̀ чте́нїе. \[Глава̀ з҃і, ст. а҃-ѳ҃\].=
{{text_align=center}}

=^Б=ы́сть а҆вра́мꙋ лѣ́тъ де́вѧтьдесѧтъ де́вѧть: и҆ ꙗ҆ви́сѧ гдⷭ҇ь а҆вра́мꙋ, и҆ речѐ є҆мꙋ̀: а҆́зъ є҆́смь бг҃ъ тво́й, бл҃гоꙋгожда́й предо мно́ю, и҆ бꙋ́ди непоро́ченъ: и҆ положꙋ̀ завѣ́тъ мо́й междꙋ̀ мно́ю и҆ междꙋ̀ тобо́ю, и҆ ᲂу҆мно́жꙋ тѧ̀ ѕѣлѡ̀. И҆ падѐ а҆вра́мъ на лицы̀ свое́мъ, и҆ речѐ є҆мꙋ̀ бг҃ъ, глаго́лѧ: и҆ а҆́зъ, сѐ завѣ́тъ мо́й съ тобо́ю, и҆ бꙋ́деши ѻ҆те́цъ мно́жества ꙗ҆зы́кѡвъ. И҆ не нарече́тсѧ ктомꙋ̀ и҆́мѧ твоѐ а҆вра́мъ, но бꙋ́детъ и҆́мѧ твоѐ а҆враа́мъ: ꙗ҆́кѡ ѻ҆тца̀ мно́гихъ ꙗ҆зы́кѡвъ положи́хъ тѧ̀. И҆ возращꙋ́ тѧ ѕѣлѡ̀ ѕѣлѡ̀, и҆ положꙋ́ тѧ въ наро́ды, и҆ ца́рїе и҆з̾ тебє̀ и҆зы́дꙋтъ. И҆ поста́влю завѣ́тъ мо́й междꙋ̀ мно́ю и҆ междꙋ̀ тобо́ю, и҆ междꙋ̀ сѣ́менемъ твои́мъ по тебѣ̀ въ ро́ды и҆́хъ, въ завѣ́тъ вѣ́ченъ, да бꙋ́дꙋ тебѣ̀ бг҃ъ, и҆ сѣ́мени твоемꙋ̀ по тебѣ̀. И҆ да́мъ тебѣ̀ и҆ сѣ́мени твоемꙋ̀ по тебѣ̀ зе́млю, въ не́йже ѡ҆бита́еши, всю̀ зе́млю ханаа́ню во ѡ҆держа́нїе вѣ́чное, и҆ бꙋ́дꙋ и҆̀мъ бг҃ъ. И҆ речѐ бг҃ъ ко а҆враа́мꙋ: ты́ же завѣ́тъ мо́й соблюде́ши, ты̀ и҆ сѣ́мѧ твоѐ по тебѣ̀ въ ро́ды и҆́хъ.

=Прокі́менъ, ѱало́мъ ч҃є, гла́съ д҃:= ~Воспо́йте гдⷭ҇еви пѣ́снь но́вꙋ. =Сті́хъ:= ~Воспо́йте гдⷭ҇еви,бл҃гослови́те и҆́мѧ є҆гѡ̀.

=При́тчей чте́нїе. \[Глава̀ є҃і, ст. к҃-л҃г: глава̀ ѕ҃і, ст. а҃-ѳ҃\].=

=^С=ы́нъ премꙋ́дръ весели́тъ ѻ҆тца̀: сы́нъ же безꙋ́менъ раздража́етъ ма́терь свою̀. Несмы́сленнагѡ стєзѝ скꙋ̑дны ᲂу҆ма̀: мꙋ́жъ же разꙋ́менъ и҆справлѧ́ѧ хо́дитъ. Ѿлага́ютъ помышлє́нїѧ не чтꙋ́щїи со́нмищъ: въ сердца́хъ же совѣ́тныхъ пребыва́етъ совѣ́тъ. Не послꙋ́шаетъ ѕлы́й є҆гѡ̀, нижѐ рече́тъ поле́зно что̀ и҆ добро̀ ѻ҆́бщемꙋ. Пꙋтїѐ живота̀ помышлє́нїѧ разꙋ́мнагѡ, да ᲂу҆клони́всѧ ѿ а҆́да сп҃се́тсѧ. До́мы досади́телей разорѧ́етъ гдⷭ҇ь: ᲂу҆тверди́ же предѣ́лъ вдови́цы. Ме́рзость гдⷭ҇еви по́мыслъ непра́ведный: чи́стыхъ же глаго́лы че́стни. Гꙋби́тъ себѐ мздои́мецъ: ненави́дѧй же дарѡ́въ прїѧ̑тїѧ сп҃се́тсѧ. Ми́лостынѧми и҆ вѣ́рами ѡ҆чища́ютсѧ грѣсѝ: стра́хомъ же гдⷭ҇нимъ ᲂу҆клонѧ́етсѧ всѧ́къ ѿ ѕла̀. Сердца̀ пра́ведныхъ поꙋча́ютсѧ вѣ́рѣ: ᲂу҆ста́ же нечести́выхъ ѿвѣща́ютъ ѕла̑ѧ. Прїѧ́тни пред̾ гдⷭ҇емъ пꙋтїѐ мꙋже́й пра́ведныхъ, и҆́миже и҆ вразѝ дрꙋ́зи быва́ютъ.Дале́че ѿстои́тъ бг҃ъ ѿ нечести́выхъ: мл҃твы же пра́ведныхъ послꙋ́шаетъ. Лꙋ́чше ма́лое прїѧ́тїе съ пра́вдою, не́жели мнѡ́гаѧ жи̑та съ непра́вдою. Се́рдце мꙋ́жа да мы́слитъ пра́вєднаѧ, да ѿ бг҃а и҆спра́вѧтсѧ стѡпы̀ є҆гѡ̀. Ви́дѧщее ѻ҆́ко дѡ́браѧ весели́тъ се́рдце: сла́ва же бл҃га́ѧ ᲂу҆тꙋчнѧ́етъ кѡ́сти. Слꙋ́шаѧй ѡ҆бличе́нїй живота̀ посредѣ̀ премꙋ́дрыхъ водвори́тсѧ. И҆́же ѿмета́етъ наказа́нїе, ненави́дитъ себѐ: соблюда́ѧй же ѡ҆бличє́нїѧ лю́битъ свою̀ дꙋ́шꙋ. Стра́хъ гдⷭ҇ень наказа́нїе и҆ премꙋ́дрость, и҆ нача́ло сла́вы ѿвѣща́етъ є҆́й: \[пред̾и́детъ же смирє́ннымъ сла́ва.\] Человѣ́кꙋ предложе́нїе се́рдца: и҆ ѿ гдⷭ҇а ѿвѣ́тъ ѧ҆зы́ка. Всѧ̑ дѣла̀ смире́ннагѡ ꙗ҆влє́нна пред̾ бг҃омъ: и҆ ᲂу҆крѣплѧ́ѧй дꙋ́хи гдⷭ҇ь. Прибли́жи къ гдⷭ҇ꙋ дѣла̀ твоѧ̑, и҆ ᲂу҆твердѧ́тсѧ помышлє́нїѧ твоѧ̑. Всѧ̑ содѣ́ла гдⷭ҇ь себє̀ ра́ди: нечести́вїи же въ де́нь ѕо́лъ поги́бнꙋтъ. Нечи́стъ пред̾ бг҃омъ всѧ́къ высокосе́рдый: въ рꙋ́кꙋ же рꙋ́цѣ влага́ѧй непра́веднѡ, не ѡ҆безвини́тсѧ. Нача́ло пꙋтѝ бл҃га, є҆́же твори́ти пра́вєднаѧ, прїѧ̑тна же пред̾ бг҃омъ па́че, не́жели жре́ти жє́ртвы. И҆ща́й гдⷭ҇а ѡ҆брѧ́щетъ ра́зꙋмъ съ пра́вдою: пра́вѣ же и҆́щꙋщїи є҆гѡ̀, ѡ҆брѧ́щꙋтъ ми́ръ. Всѧ̑ дѣла̀ гдⷭ҇нѧ съ пра́вдою: храни́тсѧ же нечести́вый на де́нь ѕо́лъ.

=Та́же,= ~Да и҆спра́витсѧ мл҃тва моѧ̀: =И҆ про́чее послѣ́дованїе преждеѡсщ҃е́нныхъ. А҆́ще ли не бꙋ́детъ преждеѡсщ҃е́нныѧ, на Гдⷭ҇и воззва́хъ, пое́мъ трїѡ́ди подо́бны трѝ: и҆ стїхи̑ры к҃д, вели́кагѡ канѡ́на. На стїхо́внѣ самогла́сенъ днѐ, два́жды, и҆ мч҃нченъ. Сла́ва, и҆ ны́нѣ, бг҃оро́диченъ: и҆ про́чее. Прокі́менъ. И҆ чтє́нїѧ.=

=На трапе́зѣ разрѣша́емъ на є҆ле́й и҆ вїна̀ причаща́емсѧ, трꙋда̀ ра́ди бдѣ́ннагѡ, хотѧ́щагѡ бы́ти.Внима́ющїи же сп҃сти́сѧ воздержа́нїю прилѣжа́тъ: мно́жайшїи же постꙋ̀ нелицемѣ́рнꙋ.=

=Повече́рїе же глаго́лемъ ма́лое въ ке́ллїахъ без̾ покло́нѡвъ. По трист҃о́мъ конда́къ а҆ндре́ева канѡ́на. Та́кожде и҆ полꙋ́нощницꙋ.=

![Рисунок 47](Pictures/100000000000023D0000003E1FF08A892972B20B.png)

![Рисунок 46](Pictures/100000000000036D0000008FB4C5170E5E4648AE.png)

=Въ четверто́къ пѧ́тыѧ седми́цы ст҃ы́хъ постѡ́въ,=
{{text_align=center}}

=кле́плетъ въ д҃-й ча́съ но́щи. И҆ собра́вшымсѧ на́мъ въ цр҃ковь, быва́етъ нача́ло ѿ і҆ере́а, по ѡ҆бы́чаю. И҆ глаго́лемъ: Цр҃ю̀ нбⷭ҇ный: Трист҃о́е, и҆ Ѻ҆́ч҃е на́шъ: Гдⷭ҇и, поми́лꙋй, в҃і. Сла́ва, и҆ ны́нѣ: Прїиди́те, поклони́мсѧ: И҆ два̀ ѱалма̑, ѳ҃і и҆ к, и҆ ѡ҆бы̑чныѧ тропарѝ: и҆ є҆ктенїа̀. И҆ посе́мъ глаго́лемъ шестоѱа́лмїе, и҆ по ѱалмѣ́хъ пое́мъ А҆ллилꙋ́їа, и҆ тро́ичны гла́са, ꙗ҆́коже ѡ҆бы́чай. И҆ стїхосло́вимъ каѳі́смꙋ є҆ди́нꙋ и҃-ю. Та́же глаго́лемъ сѣда́льны ѻ҆смогла́сника. И чте́мъ житїѐ прпⷣбныѧ марі́и, на двѣ̀ статїи̑. Та́же ѱало́мъ н҃. Пѣ́сней не стїхосло́вимъ. И҆ а҆́бїе начина́емъ вели́кїй канѡ́нъ ко́снѡ, и҆ съ сокрꙋше́ннымъ се́рдцемъ и҆ гла́сомъ, творѧ́ще на кі́йждо тропа́рь мета̑нїѧ трѝ.=

=Канѡ́нъ вели́кїй, творе́нїе ст҃а́гѡ а҆ндре́а кри́тскагѡ і҆ерⷭ҇ли́мскагѡ.=
{{text_align=center}}stopped

=Гла́съ ѕ҃.=
{{text_align=center}}

=Пѣ́снь а҃.=
{{text_align=center}}

=І҆рмо́съ:= ~Помо́щникъ и҆ покрови́тель бы́сть мнѣ̀ во сп҃се́нїе се́й мо́й бг҃ъ, и҆ просла́влю
є҆го̀: бг҃ъ ѻ҆тца̀ моегѡ̀, и҆ вознесꙋ̀ є҆го̀: сла́вно бо просла́висѧ:

=Припѣ́въ:= ~Поми́лꙋй мѧ̀, бж҃е, поми́лꙋй мѧ̀.

~Ѿкꙋ́дꙋ начнꙋ̀ пла́кати ѡ҆ дѣѧ́нїихъ ѡ҆каѧ́ннагѡ житїѧ̀ моегѡ̀; и҆лѝ ко́е положꙋ̀ нача́ло
ны́нѣшнемꙋ рыда́нїю; но ты̀, хрⷭ҇тѐ, ꙗ҆́кѡ бл҃госе́рдъ, да́ждь мѝ прегрѣше́нїй ѡ҆ставле́нїе.

~Грѧдѝ, ѡ҆каѧ́ннаѧ дꙋшѐ, съ пло́тїю твое́ю, и҆сповѣ́ждьсѧ зижди́телю всѣ́хъ, и҆ ѿста́ни коне́чнѣ
ѿ пре́жнѧгѡ неразꙋ́мїѧ, и҆ принесѝ бг҃ꙋ въ покаѧ́нїи сле́зы.

~Первозда́нномꙋ а҆да́мꙋ престꙋпле́нїемъ поревнова́въ, позна́хъ себѐ ѿ бг҃а и ѿ присносꙋ́щнагѡ
црⷭ҇твїѧ и҆ сла́дости ѡ҆бнаже́на, грѣ̑хъ ра́ди мои́хъ.

=Оу҆=вы̀ мнѣ̀, ѡ҆каѧ́ннаѧ дꙋшѐ! что̀ ᲂу҆подо́биласѧ є҆сѝ пе́рвѣй є҆́ѵѣ; ви́дѣла бо є҆сѝ ѕлѣ̀, и҆
ᲂу҆ѧзви́ласѧ є҆сѝ го́рцѣ, и҆ коснꙋ́ласѧ є҆сѝ дре́ва и҆ вкꙋси́ла є҆сѝ де́рзостнѡ неразꙋ́мныѧ
снѣ́ди.

~Вмѣ́стѡ є҆́ѵы чꙋ́вственныѧ, мы́сленнаѧ мѝ бы́сть є҆́ѵа, во пло́ти страстны́й по́мыслъ, показꙋ́ѧй
сла̑дкаѧ, и҆ во вкꙋше́нїи при́снѡ го́рькимъ напаѧ́ѧй.

~Досто́йно и҆з̾ є҆де́ма и҆згна́нъ бы́сть а҆да́мъ, ꙗ҆́кѡ не сохрани́вый є҆ди́ныѧ твоеѧ̀, сп҃се,
за́повѣди: а҆́зъ же что̀ постраждꙋ̀, ѿмета́ѧ всегда̀ живѡтвѡ́рнаѧ твоѧ̑ словеса̀;

~Ка́їново преше́дъ ᲂу҆бі́йство, произволе́нїемъ бы́хъ ᲂу҆бі́йца со́вѣсти дꙋше́внѣй, ѡ҆живи́въ
пло́ть и҆ воева́въ на ню̀ лꙋка́выми мои́ми дѣѧ́ньми.

~А҆́велевѣ пра́вдѣ не ᲂу҆подо́бихсѧ, і҆и҃се, дарѡ́въ тебѣ̀ прїѧ́тныхъ не принесо́хъ когда̀, ни
дѣѧ́нїй бж҃е́ственныхъ, ни же́ртвы чи́стыѧ, ни житїѧ̀ непоро́чнагѡ.

~Ꙗ҆́кѡ ка́їнъ и҆ мы̀, дꙋшѐ ѡ҆каѧ́ннаѧ, всѣ́хъ содѣ́телю дѣѧ̑нїѧ сквє́рнаѧ и҆ же́ртвꙋ поро́чнꙋю и҆
непотре́бное житїѐ принесо́хомъ вкꙋ́пѣ: тѣ́мже и҆ ѡ҆сꙋди́хомсѧ.

~Бре́нїе, ꙗ҆́кѡ скꙋде́льникъ, живосозда́въ, вложи́лъ є҆сѝ въ мѧ̀ пло́ть и҆ кѡ́сти, и҆ дыха́нїе и҆
жи́знь: но, ѽ тво́рче мо́й, и҆зба́вителю мо́й и҆ сꙋдїѐ, ка́ющасѧ прїими́ мѧ.

~И҆сповѣ́даю тѝ, сп҃се, грѣхѝ, ꙗ҆̀же содѣ́ѧхъ, и҆ дꙋшѝ и҆ тѣ́ла моегѡ̀ ꙗ҆́звы, ꙗ҆̀же внꙋ́трь
ᲂу҆бі́йственнїи по́мыслы разбо́йнически на мѧ̀ возложи́ша.

~А҆́ще и҆ согрѣши́хъ, сп҃се, но вѣ́мъ, ꙗ҆́кѡ чл҃вѣколю́бецъ є҆сѝ, наказꙋ́еши ми́лостивнѡ, и҆
милосе́рдствꙋеши те́плѣ: слезѧ́ща зри́ши, и҆ притека́еши ꙗ҆́коже ѻ҆ц҃ъ, призыва́ѧ блꙋ́днаго.

~Пове́ржена менѐ пред̾ враты̀ твои́ми, сп҃се, понѐ на ста́рости не ѿри́ни во а҆́дъ тща̀, но
пре́жде конца̀, ꙗ҆́кѡ чл҃вѣколю́бецъ, да́ждь мѝ прегрѣше́нїй ѡ҆ставле́нїе.

~Въ разбо́йники впады́й а҆́зъ є҆́смь помышле́ньми мои́ми, ве́сь ѿ ни́хъ ᲂу҆ѧзви́хсѧ ны́нѣ, и҆
и҆спо́лнихсѧ ра́нъ: но са́мъ мѝ предста́въ, хрⷭ҇тѐ сп҃се, и҆сцѣлѝ.

~Сщ҃е́нникъ мѧ̀ пре́жде ви́дѣвъ мимои́де, и҆ леѵі́тъ ви́дѧ въ лю́тыхъ на́га презрѣ̀: но ты̀, и҆з̾
мр҃і́и возсїѧ́вый і҆и҃се, предста́въ ᲂу҆ще́дри мѧ̀.

~А҆́гнче бж҃їй, взе́млѧй грѣхѝ всѣ́хъ, возьмѝ ѿ менє̀ бре́мѧ тѧ́жкое грѣхо́вное, и҆ ꙗ҆́кѡ
бл҃госе́рдъ, да́ждь мѝ сле́зы ᲂу҆миле́нїѧ.

~Покаѧ́нїѧ вре́мѧ: прихождꙋ́ къ тебѣ̀ созда́телю моемꙋ̀, возьмѝ ѿ менє̀ бре́мѧ тѧ́жкое грѣхо́вное,
и҆ ꙗ҆́кѡ бл҃госе́рдъ, да́ждь мѝ сле́зы ᲂу҆миле́нїѧ.

~Не возгнꙋша́йсѧ менє̀, сп҃се, не ѿри́ни ѿ твоегѡ̀ лица̀, возьмѝ ѿ менє̀ бре́мѧ тѧ́жкое грѣхо́вное,
и҆ ꙗ҆́кѡ бл҃госе́рдъ, да́ждь мѝ прегрѣше́нїй ѡ҆ставле́нїе.

~Вѡ́льнаѧ, сп҃се, и҆ невѡ́льнаѧ прегрѣшє́нїѧ моѧ̑, ꙗ҆влє́ннаѧ и҆ сокровє́ннаѧ, и҆ вѣ́дѡмаѧ и҆
невѣ́дѡмаѧ всѧ̑, прости́въ ꙗ҆́кѡ бг҃ъ, ѡ҆чи́сти и҆ сп҃си́ мѧ.

~Ѿ ю҆́ности, хрⷭ҇тѐ, за́повѣди твоѧ̑ престꙋпи́хъ, небрегі́й, лѣнѧс́ѧ, стра́стнѡ преидо́хъ всѐ
житїѐ. тѣ́мже зовꙋ́ ти, сп҃се: понѐ при концѣ̀ сп҃си́ мѧ.

~Бога́тство моѐ, сп҃се, расточи́въ въ блꙋдѣ̀, пꙋ́стъ є҆́смь плодѡ́въ бл҃гочести́выхъ, гла́денъ же
зовꙋ̀: ѻ҆́ч҃е щедро́тъ, предвари́въ ты́ мѧ ᲂу҆ще́дри.

~Тебѣ̀ припа́даю, і҆и҃се: согрѣши́хъ тѝ, бꙋ́ди млⷭ҇тивъ мѝ, возьмѝ ѿ менє̀ бре́мѧ тѧ́жкое
грѣхо́вное, и҆ ꙗ҆́кѡ бл҃госе́рдый бг҃ъ, ка́ющасѧ прїимѝ мѧ.

~Не вни́ди со мно́ю въ сꙋ́дъ, носѧ̀ моѧ̑ дѣѧ̑нїѧ, словеса̀ и҆зыскꙋ́ѧ, и҆ ѡ҆блича́ѧ стремлє́нїѧ: но
въ щедро́тахъ твои́хъ презира́ѧ моѧ̑ лю̑таѧ, сп҃си́ мѧ, всеси́льне.

=И҆́ный канѡ́нъ, прпⷣбныѧ ма́тере на́шеѧ марі́и є҆гѵ́петскїѧ, въ то́йже гла́съ и҆ і҆рмо́съ.
\[Є҆гѡ́же краестро́чїе: Ты̀, прпⷣбнаѧ марі́е, помога́й.\]=
{{text_align=center}}

=Запѣ́въ:= ~Прпⷣбнаѧ ма́ти марі́е, молѝ бг҃а ѡ҆ на́съ.

~Ты́ да́ждь мѝ, марі́е, свѣтоза́рнꙋю бл҃года́ть, ѿ бж҃е́ственнагѡ свы́ше промышле́нїѧ, и҆збѣжа́ти
ѡ҆мраче́нїѧ страсте́й и҆ пѣ́ти ᲂу҆се́рднѡ кра̑сныѧ пѡ́вѣсти житїѧ̀ твоегѡ̀.

~Прикло́ньшисѧ къ бж҃е́ствєннымъ зако́нѡмъ хрⷭ҇та̀, къ семꙋ̀ пристꙋпи́ла є҆сѝ, сла́достей
неꙋдержи̑маѧ стремлє́нїѧ ѡ҆ста́вивши, и҆ всѧ́кꙋю добродѣ́тель ꙗ҆́кѡ є҆ди́нꙋ всебл҃гоговѣ́йнѡ
и҆спра́вила є҆сѝ.

=А҆ндре́ю:= ~Прпⷣбне ѻ҆́тче а҆ндре́е, молѝ бг҃а ѡ҆ на́съ.

~Мл҃твами твои́ми а҆ндре́е, и҆зба́ви на́съ ѿ страсте́й безче́стныхъ, и҆ црⷭ҇твїѧ хрⷭ҇то́ва
ѻ҆́бщники ны́нѣ покажѝ, вѣ́рою и҆ любо́вїю воспѣва́ющыѧ тѧ̀, сла́вне, мо́лимсѧ.

=Сла́ва, трⷪ҇ченъ:= ~Пресꙋ́щнаѧ трⷪ҇це, во є҆ди́ницѣ покланѧ́емаѧ, возьмѝ ѿ менє̀ бре́мѧ тѧ́жкое
грѣхо́вное, и҆ ꙗ҆́кѡ бл҃госе́рда, да́ждь мѝ сле́зы ᲂу҆миле́нїѧ.

=Бг҃оро́диченъ:= ~Бцⷣе, наде́ждо и҆ предста́тельство тебѐ пою́щихъ, возьмѝ ѿ менє̀ бре́мѧ тѧ́жкое
грѣхо́вное, и҆ ꙗ҆́кѡ влⷣчца чтⷭ҇аѧ, ка́ющасѧ прїими́ мѧ.

=Пѣ́снь в҃.=
{{text_align=center}}

=І҆рмо́съ:= ~Вонмѝ, нб҃о, и҆ возглаго́лю, и҆ воспою̀ хрⷭ҇та̀, ѿ дв҃ы пл҃тїю прише́дшаго.

~Вонмѝ, нб҃о, и҆ возглаго́лю: землѐ, слы́ши гла́съ, ка́ющїйсѧ бг҃ꙋ и҆ воспѣва́ющїй є҆го̀.

~Вонми́ ми, бж҃е сп҃се мо́й, млⷭ҇тивнымъ твои́мъ ѻ҆́комъ, и҆ прїимѝ моѐ те́плое и҆сповѣ́данїе.

~Согрѣши́хъ па́че всѣ́хъ человѣ̑къ, є҆ди́нъ согрѣши́хъ тебѣ̀: но ᲂу҆ще́дри ꙗ҆́кѡ бг҃ъ, сп҃се,
творе́нїе твоѐ.

~Бꙋ́рѧ ѕлы́хъ ѡ҆бдержи́тъ мѧ̀, бл҃госе́рде гдⷭ҇и: но ꙗ҆́кѡ петрꙋ̀, и҆ мнѣ̀ рꙋ́кꙋ прострѝ.

~Сле́зы блꙋдни́цы и҆ а҆́зъ предлага́ю, ще́дре: млⷭ҇тивъ бꙋ́ди мѝ, сп҃се, бл҃госе́рдїемъ твои́мъ.

~Ѡ҆черни́хъ дꙋше́внꙋю красотꙋ̀ сластьми страсте́й̀, и҆ всѧ́чески ве́сь ᲂу҆́мъ пе́рсть сотвори́хъ.

~Раздра́хъ ны́нѣ ѡ҆де́ждꙋ мою̀ пе́рвꙋю, ю҆́же мѝ и҆зтка̀ зижди́тель и҆з̾ нача́ла, и҆ ѿтꙋ́дꙋ лежꙋ̀
на́гъ.

~Ѡ҆блеко́хсѧ въ раздра́ннꙋю ри́зꙋ, ю҆́же и҆зтка́ ми ѕмі́й совѣ́томъ, и҆ стыждꙋ́сѧ.

~Воззрѣ́хъ на красотꙋ̀ дре́ва, и҆ прельсти́хсѧ ᲂу҆мо́мъ: и҆ ѿтꙋ́дꙋ лежꙋ̀ на́гъ, и҆ срамлѧ́юсѧ.

~Дѣ́лаша на хребтѣ̀ мое́мъ всѝ нача̑льницы страсте́й, продолжа́юще на мнѣ̀ беззако́нїе и҆́хъ.

~Погꙋби́хъ первозда́ннꙋю добро́тꙋ и҆ бл҃голѣ́пїе моѐ: и҆ ны́нѣ лежꙋ̀ на́гъ, и҆ стыждꙋ́сѧ.

~Сшива́ше кѡ́жныѧ ри̑зы грѣ́хъ и҆ мнѣ̀, ѡ҆бнажи́въ мѧ̀ ѿ пе́рвыѧ бг҃отка́нныѧ ѡ҆де́жды.

~Ѡ҆бложе́нъ є҆́смь ѡ҆дѣѧ́нїемъ стꙋда̀, ꙗ҆́коже ли́ствїемъ смоко́внымъ, во ѡ҆бличе́нїе мои́хъ
самовла́стныхъ страсте́й.

~Ѡ҆дѣ́ѧхсѧ въ ри́зꙋ сра́мнꙋю и҆ ѡ҆кровавле́ннꙋю стꙋ́днѡ, тече́нїемъ стра́стнагѡ и҆ любосла́стнагѡ
житїѧ̀.

~Ѡ҆скверни́хъ ри́зꙋ пло́ти моеѧ̀, сп҃се, и҆ ѡ҆калѧ́хъ є҆́же по ѡ҆́бразꙋ и҆ по подо́бїю.

~Впадо́хъ въ па́гꙋбꙋ стра́сте́й и҆ въ веще́ственное тлѣ́нїе, и҆ ѿто́лѣ ны́нѣ вра́гъ мнѣ̀
досажда́етъ.

~Любове́щное и҆ любостѧжа́тельное житїѐ нестѧжа́нїю предпоче́тъ, ны́нѣ, сп҃се, тѧ́жкимъ
бре́менемъ ѡ҆бложе́нъ є҆́смь.

=Оу҆=краси́хъ пло́ти и҆стꙋка́нъ пе́стрымъ ѡ҆дѣѧ́нїемъ скве́рныхъ помышле́нїй, и҆ ѡ҆сꙋжда́юсѧ.

~Ѡ҆ внѣ́шнемъ бл҃гоꙋкраше́нїи є҆ди́номъ прилѣ́жнѡ попеко́хсѧ, презрѣ́въ внꙋ́треннюю бг҃оѡбра́знꙋю
ски́нїю.

~Воѡбрази́въ во мнѣ̀ страсте́й без̾ѡбра́зїе, любосла́стными стремле́ньми ѡ҆скверни́хъ ᲂу҆ма̀
красотꙋ̀.

~Погребо́хъ страстьмѝ добро́тꙋ пе́рвагѡ ѡ҆́браза, ю҆́же, сп҃сѐ, ꙗ҆́коже нѣ́когда дра́хмꙋ,
взыска́въ ѡ҆брѧ́щи.

~Согрѣши́хъ, ꙗ҆́коже блꙋдни́ца вопїю́ ти: є҆ди́нъ согрѣши́хъ тебѣ̀: ꙗ҆́коже мѵ́ро прїимѝ, сп҃се,
и҆ моѧ̑ сле́зы.

~Поползо́хсѧ ꙗ҆́кѡ дв҃дъ невозде́ржнѡ, и҆ ѡ҆скверни́хсѧ: но ѡ҆мы́й и҆ менѐ, сп҃се, слеза́ми мои́ми.

~Млⷭ҇тивъ бꙋ́ди, ꙗ҆́коже мыта́рь вопїю́ ти, сп҃се: млⷭ҇тивъ бꙋ́ди мѝ: никто́же бо ѿ сꙋ́щихъ и҆з̾
а҆да́ма, ꙗ҆́коже а҆́зъ, согрѣшѝ тебѣ̀.

~Ни сле́зъ, нижѐ покаѧ́нїѧ и҆́мамъ, нижѐ ᲂу҆миле́нїѧ: са́мъ мѝ сїѧ̑ сп҃се, ꙗ҆́кѡ бг҃ъ да́рꙋй.

~Две́рь твою̀ не затворѝ мнѣ̀ тогда̀, гдⷭ҇и, гдⷭ҇и: но сїю̀ ѿве́рзи мѝ ка́ющемꙋсѧ тебѣ̀.

~Чл҃вѣколю́бче, хотѧ́й всѣ̑мъ сп҃сти́сѧ, ты̀ воззови́ мѧ, и҆ ꙗ҆́кѡ бл҃гъ прїимѝ мѧ ка́ющасѧ.

=Оу҆=слы́ши воздыха̑нїѧ дꙋшѝ моеѧ̀, сп҃се, и҆ прїимѝ ка̑пли ѻ҆́чїю моє́ю, и҆ сп҃си́ мѧ.

=Бг҃оро́диченъ:= ~Пречⷭ҇таѧ бцⷣе дв҃о, є҆ди́на всепѣ́таѧ, молѝ прилѣ́жнѡ сп҃сти́сѧ на́мъ.

=И҆́ный.=
{{text_align=center}}

=І҆рмо́съ:= ~Ви́дите, ви́дите, ꙗ҆́кѡ а҆́зъ є҆́смь бг҃ъ, ма́ннꙋ ѡ҆дожди́вый и҆ во́дꙋ и҆з̾ ка́мене
и҆сточи́вый дре́вле въ пꙋсты́нѣ лю́демъ мои̑мъ, десни́цею є҆ди́ною и҆ крѣ́постїю мое́ю.

~Ви́дите, ви́дите, ꙗ҆́кѡ а҆́зъ є҆́смь бг҃ъ: слы́ши, дꙋшѐ моѧ̀, гдⷭ҇а вопїю́ща, и҆ ᲂу҆дали́сѧ ѿ
пре́жнѧгѡ грѣха̀, и҆ бо́йсѧ ꙗ҆́кѡ сꙋдїѝ и҆ ꙗ҆́кѡ мздовозда́телѧ и҆ бг҃а.

~Комꙋ̀ ᲂу҆подо́биласѧ є҆сѝ, многогрѣ́шнаѧ дꙋшѐ; ᲂу҆вы̀, пе́рвомꙋ ка́їнꙋ и҆ ламе́хꙋ ѻ҆́номꙋ,
ꙗ҆́коже ка́менїемъ поби́вшаѧ тѣ́ло ѕлодѣ́йствы и҆ ᲂу҆би́вшаѧ ᲂу҆́мъ неразꙋ́мными стремле́ньми.

~Всѧ̑, бы́вшыѧ пре́жде зако́на, проше́дши, ѽ дꙋшѐ, си́ѳꙋ не ᲂу҆подо́биласѧ є҆сѝ, ни є҆нѡ́сꙋ
подража́ла є҆сѝ, ни є҆нѡ́хꙋ преложе́нїемъ, ни нѡ́еви: но ꙗ҆ви́ласѧ є҆сѝ скꙋ́дна жи́зни првⷣныхъ.

~Є҆ди́на ѿве́рзла є҆сѝ хлѧ̑би гнѣ́ва бг҃а твоегѡ̀, дꙋшѐ моѧ̀, и҆ потопи́ла є҆сѝ, ꙗ҆́коже зе́млю,
всю̀ пло́ть и҆ дѣѧ̑нїѧ и҆ житїѐ, и҆ пребыла̀ є҆сѝ внѣ̀ сп҃си́тельнагѡ ковче́га.

~Мꙋ́жа ᲂу҆би́хъ въ ꙗ҆́звꙋ мнѣ̀ и҆ ю҆́ношꙋ въ стрꙋ́пъ, ламе́хъ рыда́ѧ вопїѧ́ше, ꙗ҆́коже рече́но
є҆́сть: ты̀ же не трепе́щеши, ѽ дꙋшѐ моѧ̀, ѡ҆калѧ́вши пло́ть и҆ ᲂу҆́мъ ѡ҆скверни́вши.

~Ѽ ка́кѡ поревнова́хъ ламе́хꙋ, дре́внемꙋ ᲂу҆бі́йцѣ, дꙋ́шꙋ ꙗ҆́кѡ мꙋ́жа, ᲂу҆́мъ ꙗ҆́кѡ ю҆́ношꙋ, тѣ́ло
же моѐ ꙗ҆́кѡ бра́та ᲂу҆би́въ, ꙗ҆́кѡ ка́їнъ ᲂу҆бі́йца, любосла́стными стремле́ньми!

~Сто́лпъ ᲂу҆мы́слила є҆сѝ созда́ти, ѽ дꙋшѐ, и҆ ᲂу҆твержде́нїе водрꙋзи́ти твои́ми похотьмѝ, а҆́ще
не бы̀ зижди́тель смѣси́лъ совѣ́ты твоѧ̑ и҆ низве́рглъ на зе́млю ᲂу҆хищрє́нїѧ твоѧ̑.

=Оу҆=ѧ́звленъ, ра́ненъ бы́хъ: сѐ стрѣ́лы вра̑жїѧ и҆з̾ѧзви́вшыѧ мою̀ дꙋ́шꙋ и҆ тѣ́ло: сѐ стрꙋ́пи,
гноє́нїѧ, повреждє́нїѧ вопїю́тъ ѡ҆ ра́нахъ самово́льныхъ мои́хъ страсте́й.

~Ѡ҆дождѝ гдⷭ҇ь ѿ гдⷭ҇а ѻ҆́гнь нѣ́когда, беззако́нїе неи́стовствꙋющее содо́ма попали́въ: ты́ же, ѽ
дꙋшѐ, вжегла̀ є҆сѝ ѻ҆́гнь гее́нскїй, въ не́мже и҆́маши го́рцѣ сожже́на бы́ти.

~Разꙋмѣ́йте и҆ ви́дите, ꙗ҆́кѡ а҆́зъ є҆́смь бг҃ъ, и҆спыта́ѧй сердца̀ и҆ ᲂу҆мѣрѧ́ѧй мы̑сли, ѡ҆блича́ѧй
дѣѧ̑нїѧ, и҆ попалѧ́ѧй грѣхѝ, и҆ сꙋдѧ́й си́рꙋ и҆ смире́нꙋ и҆ ни́щꙋ.

=Марі́и:= ~Просте́рла є҆сѝ рꙋ́цѣ твоѝ къ ще́дромꙋ бг҃ꙋ, марі́е, въ бе́зднѣ ѕѡ́лъ погрꙋжа́емаѧ: и҆
ꙗ҆́коже петрꙋ̀, чл҃вѣколю́бнѡ се́й рꙋ́кꙋ по́мощи прострѐ, твоегѡ̀ ѡ҆браще́нїѧ всѧ́чески и҆скі́й.

=Марі́и:= ~Всѣ́мъ ᲂу҆се́рдїемъ и҆ любо́вїю притекла̀ є҆сѝ ко хрⷭ҇тꙋ̀, ѿ пре́жнѧгѡ грѣхо́внагѡ
пꙋтѝ ѿвра́щшисѧ, и҆ въ пꙋсты́нѧхъ непроходи́мыхъ пита́ющисѧ, и҆ тогѡ̀ бж҃е́ствєнныѧ за́пѡвѣди
чи́стѣ соверша́ющи.

=А҆ндре́ю:= ~Ви́димъ, ви́димъ, ѽ дꙋшѐ, чл҃вѣколю́бїе бг҃а и҆ влⷣки. сегѡ̀ ра́ди пре́жде конца̀
томꙋ̀ со слеза́ми припаде́мъ, вопїю́ще: а҆ндре́а мл҃твами, сп҃се, поми́лꙋй на́съ.

=Трⷪ҇ченъ:= ~Безнача́льнаѧ, несозда́ннаѧ трⷪ҇це, нераздѣ́льнаѧ є҆ди́нице, ка́ющасѧ мѧ̀ прїимѝ,
согрѣши́вша сп҃сѝ. твоѐ є҆́смь созда́нїе, не пре́зри: но пощадѝ мѧ и҆ и҆зба́ви ѿ ѻ҆́гненнагѡ
ѡ҆сꙋжде́нїѧ.

=Бг҃оро́диченъ:= ~Пречⷭ҇таѧ влⷣчце, бг҃ороди́тельнице, наде́ждо къ тебѣ̀ прибѣга́ющихъ и҆
приста́нище сꙋ́щихъ въ бꙋ́ри! млⷭ҇тиваго и҆ созда́телѧ и҆ сн҃а твоего̀ ᲂу҆ми́лостиви и҆ мнѣ̀
мл҃твами твои́ми.

=Пѣ́снь г҃.=
{{text_align=center}}

=І҆рмо́съ:= ~На недви́жимѣмъ ка́мени за́повѣдей твои́хъ, хрⷭ҇тѐ, ᲂу҆твердѝ моѐ помышле́нїе.

~Ѻ҆́гнь ѿ гдⷭ҇а нѣ́когда ѡ҆дожди́въ, зе́млю содо́мскꙋю пре́жде гдⷭ҇ь попалѝ.

~На го́рꙋ спаса́йсѧ, дꙋшѐ, ꙗ҆́коже лѡ́тъ ѻ҆́ный, и҆ въ сигѡ́ръ ᲂу҆бѣга́й.

~Бѣ́гай запале́нїѧ, ѽ дꙋшѐ, бѣ́гай содо́мскагѡ горѣ́нїѧ, бѣ́гай и҆стребле́нїѧ бжⷭ҇е́твеннагѡ
пла́мене.

~И҆сповѣ́даюсѧ тебѣ̀, сп҃се: согрѣши́хъ, согрѣши́хъ тѝ. но ѡ҆сла́би, ѡ҆ста́ви мѝ, ꙗ҆́кѡ
бл҃госе́рдъ.

~Согрѣши́хъ тебѣ̀ є҆ди́нъ а҆́зъ, согрѣши́хъ па́че всѣ́хъ, хрⷭ҇тѐ сп҃се: да не пре́зриши менє̀.

~Ты̀ є҆сѝ па́стырь до́брый: взыщѝ менѐ а҆́гнца, и҆ заблꙋ́ждшагѡ да не пре́зриши менє̀.

~Ты̀ є҆сѝ, сла́дкїй і҆и҃се, ты̀ є҆сѝ созда́тель мо́й: въ тебѣ̀, сп҃се, ѡ҆правда́юсѧ.

=Трⷪ҇ченъ:= ~Ѽ трⷪ҇це є҆ди́нице бж҃е! сп҃сѝ на́съ ѿ пре́лести, и҆ и҆скꙋше́нїй, и҆ ѡ҆бстоѧ́нїй.

=Бг҃оро́диченъ:= ~Ра́дꙋйсѧ, бг҃а прїи́мшаѧ ᲂу҆тро́бо: ра́дꙋйсѧ, прⷭ҇то́ле гдⷭ҇нь: ра́дꙋйсѧ, мт҃и
жи́зни на́шеѧ.

=И҆́ный.=
{{text_align=center}}

=І҆рмо́съ: Оу҆=твердѝ, гдⷭ҇и, на ка́мени за́повѣдей твои́хъ подви́гшеесѧ се́рдце моѐ, ꙗ҆́кѡ
є҆ди́нъ ст҃ъ є҆сѝ и҆ гдⷭ҇ь.

~И҆сто́чникъ жи́зни стѧжа́хъ тебѐ, сме́рти низложи́телѧ, и҆ вопїю́ ти ѿ се́рдца моегѡ̀ пре́жде
конца̀: согрѣши́хъ, млⷭ҇тивъ бꙋ́ди и҆ сп҃си́ мѧ.

~При нѡ́и блꙋ́дствовавшымъ подража́хъ, сп҃се, ѻ҆́нѣхъ наслѣ́дствовавъ ѡ҆сꙋжде́нїе, въ пото́пѣ
погрꙋже́нїѧ.

~Согрѣши́хъ, гдⷭ҇и, согрѣши́хъ тебѣ̀, млⷭ҇тивъ бꙋ́ди мѝ: нѣ́сть бо и҆́же согрѣшѝ въ человѣ́цѣхъ,
є҆гѡ́же не превзыдо́хъ прегрѣше́ньми.

~Ха́мꙋ ѻ҆́номꙋ ѻ҆тцеꙋбі́йцѣ подража́вши, дꙋшѐ, не покры́ла є҆сѝ сра́ма бли́жнѧгѡ, вспѧ́ть лице́мъ
ѡ҆брати́вшисѧ.

~Бл҃гослове́нїѧ си́мова не наслѣ́довала є҆сѝ, дꙋшѐ ѡ҆каѧ́ннаѧ: и҆ простра́нногѡ ѡ҆блада́нїѧ,
ꙗ҆́коже і҆а́феѳъ, не прїѧ́ла є҆сѝ на землѝ ѡ҆ставле́нїѧ.

~Ѿ землѝ харра́нскїѧ грѣха̀ и҆зы́ди, дꙋшѐ моѧ̀, грѧдѝ въ зе́млю точа́щꙋю присножи́зненное
нетлѣ́нїе, ю҆́же а҆враа́мъ наслѣ́дствова.

~Ѡ҆ а҆враа́мѣ слы́шала є҆сѝ, дꙋшѐ моѧ̀, дре́вле ѡ҆ста́вльшемъ зе́млю ѻ҆те́чества и҆ бы́вшемъ
пресе́льницѣ: сегѡ̀ произволе́нїю подража́й.

=Оу҆= дꙋ́ба мамврі́йскагѡ ᲂу҆гости́въ а҆́гг҃лы, патрїа́рхъ наслѣ́дствова по ста́рости лови́твꙋ
ѡ҆бѣтова́нїѧ.

~І҆саа́ка разꙋмѣ́вши, ѡ҆каѧ́ннаѧ дꙋшѐ моѧ̀, ꙗ҆́коже но́вꙋю же́ртвꙋ, та́инственнѡ всесожига́емꙋю
гдⷭ҇еви, подража́й є҆гѡ̀ произволе́нїю.

~Ѡ҆ і҆сма́илѣ и҆згна́ннѣмъ, ꙗ҆́кѡ рабы́нино порожде́нїе, слы́шала є҆сѝ, дꙋшѐ моѧ̀: трезви́сѧ,
блюдѝ, да не ка́кѡ подо́бно что̀ постра́ждеши сластолю́бствꙋющи.

~А҆га́ри дре́вней є҆гѵ́птѧныни ᲂу҆подо́биласѧ є҆сѝ, дꙋшѐ, порабо́тивши произволе́нїе своѐ и҆
ро́ждши но́ваго і҆сма́ила, презо́рство.

~Лѣ́ствицꙋ і҆а́кѡвлю ᲂу҆вѣ́дѣла є҆сѝ, дꙋшѐ моѧ̀, ꙗ҆влѧ́емꙋю ѿ землѝ къ нб҃сє́мъ, почто̀ не
стѧжа́ла є҆сѝ восхо́да тве́рда, бл҃гоче́стїѧ;

~Сщ҃е́нникꙋ бж҃їю и҆ цр҃ю̀ ᲂу҆едине́нꙋ, подо́бїю хрⷭ҇то́ва въ мі́рѣ житїѧ̀ въ человѣ́цѣхъ
подража́й.

~Не бꙋ́ди сто́лпъ сла́ный, дꙋшѐ, возврати́вшисѧ вспѧ́ть: да ᲂу҆страши́тъ тѧ̀ ѡ҆́бразъ содо́мскїй:
горѣ̀ въ сигѡ́ръ сп҃са́йсѧ.

~Запале́нїѧ грѣхо́внагѡ, ꙗ҆́коже лѡ́тъ, бѣ́гай, дꙋшѐ моѧ̀: бѣ́гай содо́мы и҆ гомо́рры: бѣ́гай
пла́мене всѧ́кагѡ безслове́снагѡ жела́нїѧ.

~Поми́лꙋй, гдⷭ҇и, поми́лꙋй мѧ̀, вопїю́ ти, є҆гда̀ прїи́деши со а҆́гг҃лы твои́ми, возда́ти всѣ̑мъ
по достоѧ́нїю дѣѧ́нїй.

~Моле́нїѧ воспѣва́ющихъ тѧ не ѿве́ржи, влⷣко: но ᲂу҆ще́дри, чл҃вѣколю́бче, и҆ пода́ждь вѣ́рою
просѧ́щымъ ѡ҆ставле́нїе.

=Марі́и:= ~Содержи́мь є҆́смь бꙋ́рею и҆ треволне́нїемъ согрѣше́нїй: но ты, ма́ти, ны́нѣ мѧ̀ сп҃сѝ,
и҆ ко приста́нищꙋ бж҃е́ственнагѡ покаѧ́нїѧ приведѝ.

=Марі́и:= Оу҆се́рдное моле́нїе и҆ ны́нѣ прине́сши ко бл҃госе́рдѣй мл҃твами твои́ми бцⷣѣ, ѿве́рзи
мѝ, прпⷣбнаѧ, бж҃е́ствєнныѧ вхо́ды.

=А҆ндре́ю:= ~Твои́ми мл҃твами да́рꙋй и҆ мнѣ̀ ѡ҆ставле́нїе долгѡ́въ, ѽ а҆ндре́е, кри́тскїй
предстоѧ́телю! покаѧ́нїѧ бо ты̀ таи́нникъ преизрѧ́дный.

=Трⷪ҇ченъ:= ~Трⷪ҇це про́стаѧ, несозда́ннаѧ, безнача́льное є҆стество̀, въ трⷪ҇цѣ ѵ҆поста́сей
воспѣва́емое, сп҃си́ ны, вѣ́рою покланѧ́ющыѧсѧ держа́вѣ твое́й.

=Бг҃оро́диченъ:= ~Ѿ ѻ҆ц҃а̀ безлѣ́тна сн҃а, неискꙋсомꙋ́жнѡ въ лѣ́то родила̀ є҆сѝ, бг҃ороди́тельнице,
стра́нное чꙋ́до, пребы́вши дв҃а млеко́мъ пита́ющи.

=І҆рмо́съ: Оу҆=твердѝ, гдⷭ҇и, на ка́мени:

=Сѣда́ленъ господи́на і҆ѡ́сифа, гла́съ и҃.=
{{text_align=center}}

=Подо́бенъ:= ~Воскре́слъ є҆сѝ:
{{text_align=center}}

~Свѣти̑ла бг҃оза̑рнаѧ, сп҃сѡвы самови́дцы, просвѣти́те на́съ сꙋ́щихъ во тьмѣ̀ житїѧ̀, да ꙗ҆́кѡ во
дни̑ ны́нѣ бл҃гоѡбра́знѡ хо́димъ, свѣ́томъ воздержа́нїѧ мра̑чныѧ стра̑сти ѿгонѧ́юще, и҆ свѣ̑тлыѧ
стрⷭ҇ти хрⷭ҇тѡ́вы да ᲂу҆́зримъ ра́дꙋющесѧ.

=Сла́ва, дрꙋгі́й сѣда́ленъ, гла́съ и҃.=
{{text_align=center}}

=Подо́бенъ:= ~Повелѣ́нное та́йнѡ:
{{text_align=center}}

~А҆пⷭ҇льскаѧ двоенадесѧ́тице бг҃оизбра́ннаѧ, мольбꙋ̀ хрⷭ҇тꙋ̀ ны́нѣ принесѝ, поста̀ по́прище всѣ̑мъ
прейтѝ, соверша́ющымъ во ᲂу҆миле́нїи мл҃твы, творѧ́щымъ ᲂу҆се́рднѡ добродѣ́тєли: ꙗ҆́кѡ да си́це
дости́гнемъ ви́дѣти хрⷭ҇та̀ бг҃а сла́вное воскрⷭ҇нїе, сла́вꙋ и҆ хвалꙋ̀ приносѧ́ще.

=И҆ ны́нѣ, бг҃оро́диченъ: Подо́бенъ:=
{{text_align=center}}

~Непостижи́магѡ бж҃їѧ сн҃а и҆ сло́во, несказа́ннѡ па́че ᲂу҆ма̀ и҆з̾ тебє̀ ро́ждшасѧ, молѝ, бцⷣе со
а҆пⷭ҇лы ми́ръ вселе́ннѣй и҆́стинный пода́ти, и҆ согрѣше́нїй да́ти на́мъ пре́жде конца̀ проще́нїе,
и҆ црⷭ҇твїѧ нбⷭ҇нагѡ, кра́йнїѧ ра́ди бл҃гости, сподо́бити рабы̑ твоѧ̑.

=Та́же трипѣ́снецъ, без̾ покло́нѡвъ, гла́съ и҃.=
{{text_align=center}}

=Пѣ́снь д҃.=
{{text_align=center}}

=І҆рмо́съ: Оу҆=слы́шахъ, гдⷭ҇и, смотре́нїѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ
твоѐ бж҃ество̀.

~Воздержа́нїемъ пожи́вше просвѣще́ннїи хрⷭ҇тѡ́вы а҆пⷭ҇ли, воздержа́нїѧ вре́мѧ на́мъ хода́тайствы
бж҃е́ственными ѡ҆блегча́ютъ.

~Двоенадесѧтострꙋ́нный ѻ҆рга́нъ, ᲂу҆ченикѡ́въ ли́къ бж҃е́ственный воспѣ̀ пѣ́снь сп҃си́тельнꙋю,
лꙋка̑ваѧ смѣси́въ гласова̑нїѧ.

~Ѡ҆дожде́нїемъ дх҃а всю̀ подсо́лнечнꙋю напои́сте, сꙋ́хость многобо́жїѧ ѿгна́вше, всебл҃же́ннїи.

=Бг҃оро́диченъ:= ~Смири́вши сп҃си́ мѧ, высокомꙋ́дреннѡ пожи́вшаго, ро́ждшаѧ возне́сшаго смире́нное
є҆стество̀, дв҃о всечⷭ҇таѧ.

=И҆́ный. Гла́съ то́йже.=
{{text_align=center}}

=І҆рмо́съ: Оу҆=слы́шахъ, гдⷭ҇и, слꙋ́хъ тво́й, и҆ ᲂу҆боѧ́хсѧ, разꙋмѣ́хъ дѣла̀ твоѧ̑, и҆ просла́вихъ
держа́вꙋ твою̀, влⷣко.

~А҆пⷭ҇льское всечⷭ҇тно́е ликостоѧ́нїе, зижди́телю всѣ́хъ молѧ́сѧ, просѝ поми́ловати ны̀
восхвалѧ́ющыѧ тѧ̀.

~Ꙗ҆́кѡ дѣ́лателє сꙋ́ще хрⷭ҇тѡ́вы а҆пⷭ҇ли, ве́сь мі́ръ бж҃е́ственнымъ сло́вомъ воздѣ́лавшїи,
прино́сите плоды̀ є҆мꙋ̀ всегда̀.

~Вїногра́дъ бы́сте хрⷭ҇тꙋ̀ вои́стиннꙋ возлю́бленномꙋ: вїно́ бо дх҃о́вное и҆сточи́сте мі́рꙋ,
а҆пⷭ҇ли.

=Трⷪ҇ченъ:= ~Пренача́льнаѧ, соѡбра́знаѧ, всеси́льнѣйшаѧ трⷪ҇це ст҃а́ѧ, ѻ҆́ч҃е, сло́ве и҆ дш҃е
ст҃ы́й, бж҃е, свѣ́те и҆ жи́знь, сохранѝ ста́до твоѐ.

=Бг҃оро́диченъ:= ~Ра́дꙋйсѧ, прⷭ҇то́ле ѻ҆гнезра́чный: ра́дꙋйсѧ, свѣти́льниче свѣщено́сный: ра́дꙋйсѧ,
горо̀ ѡ҆сщ҃е́нїѧ, ковче́же жи́зни, ст҃ы́хъ ст҃а́ѧ ски́нїе.

=И҆́ный.=
{{text_align=center}}

=І҆рмо́съ: Оу҆=слы́ша прⷪ҇ро́къ прише́ствїе твоѐ, гдⷭ҇и, и҆ ᲂу҆боѧ́сѧ, ꙗ҆́кѡ хо́щеши ѿ дв҃ы
роди́тисѧ и҆ человѣ́кѡмъ ꙗ҆ви́тисѧ, и҆ глаго́лаше: ᲂу҆слы́шахъ слꙋ́хъ тво́й, и҆ ᲂу҆боѧ́хсѧ. Сла́ва
си́ле твое́й, гдⷭ҇и.

~Дѣ́лъ твои́хъ да не пре́зриши, созда́нїѧ твоегѡ̀ да не ѡ҆ста́виши, правосꙋ́де. а҆́ще и҆ є҆ди́нъ
согрѣши́хъ ꙗ҆́кѡ человѣ́къ, па́че всѧ́кагѡ человѣ́ка, чл҃вѣколю́бче: но и҆́маши, ꙗ҆́кѡ гдⷭ҇ь всѣ́хъ,
вла́сть ѡ҆ставлѧ́ти грѣхѝ.

~Приближа́етсѧ коне́цъ, дꙋшѐ, приближа́етсѧ, и҆ неради́ши, не гото́вишисѧ: вре́мѧ сокраща́етсѧ,
воста́ни, бли́зъ при две́рехъ сꙋдїѧ̀ є҆́сть: ꙗ҆́кѡ со́нїе, ꙗ҆́кѡ цвѣ́тъ, вре́мѧ житїѧ̀ тече́тъ:
что̀ всꙋ́е мѧте́мсѧ;

~Воспрѧнѝ, ѽ дꙋшѐ моѧ̀! помышлѧ́й ѡ҆ дѣѧ̑нїихъ твои́хъ, ꙗ҆̀же содѣ́лала є҆сѝ, и҆ сїѧ̑ пред̾
лицѐ твоѐ принесѝ, и҆ ка̑пли сле́зъ твои́хъ и҆ска́пай: рцы̀ хрⷭ҇тꙋ̀ со дерзнове́нїемъ дѣѧ̑нїѧ
и҆ помышлє́нїѧ, и҆ ѡ҆правда́йсѧ.

~Не бы́сть въ житїѝ грѣха̀, ни дѣѧ́нїѧ, ни ѕло́бы, и҆́миже а҆́зъ не согрѣши́хъ, сп҃се: во ᲂу҆мѣ̀,
и҆ сло́вѣ, и҆ произволе́нїи, и҆ предложе́нїи, и҆ мы́сли, и҆ дѣѧ́нїи согрѣши́хъ а҆́зъ, ꙗ҆́кѡ и҆́нъ
никто́же когда̀.

~Тогѡ̀ ра́ди и҆ ѡ҆сꙋжде́нъ бы́хъ, тогѡ̀ ра́ди препрѣ́нъ бы́хъ а҆́зъ ѡ҆каѧ́нный ѿ своеѧ̀ со́вѣсти,
є҆ѧ́же ничто́же є҆́сть въ мі́рѣ нꙋ́ди́тельнѣйше. сꙋдїѐ, и҆зба́вителю мо́й и҆ вѣ́дче, пощадѝ, и҆
и҆зба́ви, и҆ сп҃си́ мѧ раба̀ твоего̀.

~Лѣ́ствица, ю҆́же ви́дѣ дре́вле вели́кїй въ патрїа́рсѣхъ, ᲂу҆каза́нїе є҆́сть, дꙋшѐ моѧ̀,
дѣ́ѧтельнагѡ восхожде́нїѧ, разꙋ́мнагѡ возше́ствїѧ: а҆́ще ᲂу҆̀бо хо́щеши пожи́ти, дѣѧ́нїемъ и҆
ра́зꙋмомъ и҆ видѣ́нїемъ ѡ҆бнови́сѧ.

~Зно́й дневны́й претерпѣ̀ въ лише́нїи патрїа́рхъ, и҆ мра́зъ нощны́й понесѐ, на всѧ́къ де́нь
ᲂу҆хищрє́нїѧ творѧ̀, пасы́й, трꙋжда́ѧйсѧ, рабо́таѧй, да двѣ̀ жєны̀ прїѡбрѧ́щетъ.

~Жєны́ ми двѣ̀ разꙋмѣ́й, дꙋшѐ, дѣѧ́нїе и҆ ра́зꙋмъ въ видѣ́нїи: лі́ю ᲂу҆́бѡ дѣѧ́нїе, ꙗ҆́кѡ
многоча́днꙋю: рахи́ль же ра́зꙋмъ, ꙗ҆́кѡ многотрꙋ́днꙋю. и҆́бо кромѣ̀ трꙋдѡ́въ, ни дѣѧ́нїе, ни
видѣ́нїе ᲂу҆стро́итсѧ.

~Бдѝ, ѽ дꙋшѐ моѧ̀! подвиза́йсѧ ꙗ҆́коже дре́вле вели́кїй въ патрїа́рсѣхъ, да стѧ́жеши дѣѧ́нїе съ
вѣ́дѣнїемъ, да бꙋ́деши ᲂу҆́мъ зрѧ́й бг҃а, и҆ дости́гнеши непристꙋ́пнагѡ мра́ка въ видѣ́нїи, и҆
бꙋ́деши вели́кїй кꙋпе́цъ.

~Двана́десѧть патрїа́рхѡвъ породи́въ, вели́кїй въ патрїа́рсѣхъ та́инственнѡ ᲂу҆твердѝ тебѣ̀,
дꙋшѐ моѧ̀, лѣ́ствицꙋ дѣ́ѧтельнагѡ восхожде́нїѧ: дѣ́ти ꙗ҆́кѡ степє́ни, шє́ствїѧ ꙗ҆́кѡ
восхождє́нїѧ, премꙋ́дреннѡ подложи́въ.

~И҆са́ѵꙋ возненави́дѣнномꙋ ревнꙋ́ющи, дꙋшѐ ѡ҆каѧ́ннаѧ, ѿдала̀ є҆сѝ запина́телю твоемꙋ̀ пе́рвыѧ
добро́ты пе́рвенство, и҆ ѻ҆те́ческїѧ мл҃твы ѿпа́ла є҆сѝ, и҆ два́жды поползнꙋ́ласѧ є҆сѝ,
дѣѧ́нїемъ и҆ вѣ́дѣнїемъ: тѣ́мже ны́нѣ пока́йсѧ.

~Є҆дѡ́мъ и҆са́ѵъ нарече́сѧ, кра́йнѧгѡ ра́ди женонеи́стовнагѡ смѣше́нїѧ: невоздержа́нїемъ бо
при́снѡ разжига́емь и҆ сластьмѝ ѡ҆сквернѧ́емь, є҆дѡ́мъ и҆менова́сѧ, є҆́же глаго́летсѧ разжже́нїе
дꙋшѝ любогрѣхо́вныѧ.

~І҆́ѡва на гно́ищи ѡ҆правда́на слы́шавши, ѽ дꙋшѐ моѧ̀, тогѡ̀ мꙋ́жествꙋ не поревнова́ла є҆сѝ,
крѣ̀пости и҆зволе́нїѧ не и҆мѣ́ла є҆сѝ во всѣ́хъ, ꙗ҆̀же позна́ла є҆сѝ, ꙗ҆́же вѣ́си, и҆ и҆́миже
и҆скꙋси́ласѧ є҆сѝ, но ꙗ҆ви́ласѧ є҆сѝ не и҆мꙋ́щи терпѣнїѧ.

~Пре́жде на престо́лѣ, ны́нѣ на́гъ на гно́ищи гно́енъ: мно́гїй въ ча́дѣхъ и҆ сла́вный, внеза́пꙋ
безча́денъ и҆ бездо́мокъ: гно́ище во пала́тꙋ и҆ стрꙋ́пы би́серїе вмѣнѧ́ше.

~Ца́рскимъ досто́инствомъ, вѣнце́мъ и҆ багрѧни́цею ѡ҆дѣ́ѧнъ, многоимѣ́нный человѣ́къ и҆ пра́ведный,
бога́тствомъ ѻ҆би́лꙋѧ и҆ ста́ды, внеза́пꙋ бога́тства, сла́вы, ца́рства ѡ҆бнища́въ лиши́сѧ.

~А҆́ще пра́веденъ бѧ́ше ѻ҆́нъ и҆ непоро́ченъ па́че всѣ́хъ, и҆ не ᲂу҆бѣжѐ ловле́нїѧ льсти́вагѡ и҆
сѣ́ти: ты́ же грѣхолюби́ва сꙋ́щи, ѡ҆каѧ́ннаѧ дꙋшѐ, что̀ сотвори́ши, а҆́ще чесом ꙋ̀ ѿ недовѣ́домыхъ
слꙋчи́тсѧ наитѝ на тѧ̀;

~Тѣ́ломъ ѡ҆скверни́хсѧ, дꙋ́хомъ ѡ҆калѧ́хсѧ, ве́сь ѡ҆стрꙋпи́хсѧ: но ты̀, хрⷭ҇тѐ, ꙗ҆́кѡ вра́чь,
ѻ҆боѧ̀ покаѧ́нїемъ мои́мъ ᲂу҆врачꙋ́й, ѿмы́й, ѻчи́сти, ᲂубѣлѝ, покажѝ, сп҃се мо́й, па́че снѣ́га
чистѣ́йша.

~Тѣ́ло твоѐ и҆ кро́вь положи́лъ є҆сѝ за всѣ́хъ, сло́ве, распина́емь: тѣ́ло ᲂу҆́бѡ, да мѧ̀
ѡ҆бнови́ши: кро́вь, да ѡ҆мы́еши мѧ̀: дꙋ́хъ же пре́далъ є҆сѝ, да мѧ̀ приведе́ши, хрⷭ҇тѐ, ко твоемꙋ̀
роди́телю.

~Содѣ́лалъ є҆сѝ сп҃се́нїе посредѣ̀ землѝ, ще́дре, да сп҃се́мсѧ: во́лею на дре́вѣ распѧ́лсѧ є҆си:
є҆де́мъ затворе́нный ѿве́рзесѧ: го́рнѧѧ, дѡ́льнѧѧ, тва́рь, ꙗ҆зы́цы всѝ сп҃се́ни покланѧ́ютсѧ тебѣ̀.

~Кро́вь и҆з̾ ре́бръ твои́хъ да бꙋ́детъ мѝ кꙋпѣ́ль, вкꙋ́пѣ и҆ питїѐ, и҆сточи́вшее во́дꙋ
ѡ҆ставле́нїѧ, да ѻ҆бою́дꙋ ѡ҆чища́юсѧ, помазꙋ́ѧсѧ и҆ пїѧ̀: ꙗ҆́кѡ пома́занїе и҆ питїѐ, сло́ве,
животѡ́чнаѧ твоѧ̑ словеса̀.

~Лиши́хсѧ черто́га, лиши́хсѧ и҆ бра́ка, кꙋ́пнѡ и҆ ве́чери: свѣти́льникъ ᲂу҆гасѐ, ꙗ҆́кѡ
без̾еле́йный, черто́гъ заключи́сѧ мнѣ̀ спѧ́щꙋ, ве́черѧ снѣде́сѧ: а҆́зъ же по рꙋкꙋ̀ и҆ нѡ́гꙋ
свѧ́занъ, во́нъ низве́рженъ є҆́смь.

~Ча́шꙋ цр҃ковь стѧжа̀, рє́бра твоѧ̑ живонѡ́снаѧ, сп҃се на́шъ, и҆з̾ ни́хже и҆злїѧ́сѧ на́мъ сꙋгꙋ́бый
и҆сто́чникъ ѡ҆ставле́нїѧ и҆ вѣ́дѣнїѧ, во ѡ҆́бразъ двои́хъ вкꙋ́пѣ завѣ́тѡвъ, ве́тхагѡ и҆ но́вагѡ.

~Вре́мѧ житїѧ̀ моегѡ̀ ма́ло и҆ и҆спо́лнено болѣ́зней и҆ лꙋка́вства: но въ покаѧ́нїи мѧ̀ прїимѝ,
и҆ въ ра́зꙋмъ призовѝ, да не бꙋ́дꙋ стѧжа́нїе, ни бра́шно чꙋжде́мꙋ: сп҃се, са́мъ мѧ̀ ᲂу҆ще́дри.

~Высокоглаго́ливъ ны́нѣ є҆́смь, де́рзостенъ же и҆ се́рдцемъ, вотщѐ и҆ всꙋ́е: да не съ фарїсе́емъ
ѡ҆сꙋ́диши мѧ̀, па́че же мытаре́во смире́нїе пода́ждь мѝ, є҆ди́не ще́дре, правосꙋ́де, и҆ семꙋ́ мѧ
сочислѝ.

~Согрѣши́хъ, досади́въ сосꙋ́дꙋ пло́ти моеѧ̀, вѣ́мъ, ще́дре: но въ покаѧ́нїи мѧ̀ прїимѝ, и҆ въ
ра́зꙋмъ призовѝ, да не бꙋ́дꙋ стѧжа́нїе, ни бра́шно чꙋжде́мꙋ: сп҃се, са́мъ мѧ̀ ᲂу҆ще́дри.

~Кꙋмі́ра мѧ себѣ̀ сотвори́хъ, страстьмѝ дꙋ́шꙋ мою̀ ѡ҆скверни́въ, ще́дре: но въ покаѧ́нїи мѧ̀
прїимѝ, и҆ въ ра́зꙋмъ призовѝ, да не бꙋ́дꙋ стѧжа́нїе, ни бра́шно чꙋжде́мꙋ: сп҃се, са́мъ мѧ̀
ᲂу҆ще́дри.

~Не послꙋ́шахъ гла́са твоегѡ̀, преслꙋ́шахъ писа́нїе твоѐ законополо́жника: но въ покаѧ́нїи мѧ̀
прїимѝ, и҆ въ ра́зꙋмъ призовѝ, да не бꙋ́дꙋ стѧжа́нїе, ни бра́шно чꙋжде́мꙋ: сп҃се, са́мъ мѧ̀
ᲂу҆ще́дри.

=Марі́и:= ~Безпло́тныхъ жи́тельство въ пло́ти преше́дши, бл҃года́ть къ бг҃ꙋ ве́лїю вои́стиннꙋ
прїѧ́ла є҆сѝ, прпⷣбнаѧ, ѡ҆ чтꙋ́щихъ тѧ̀ вѣ́рнѡ предста́тельствовати. тѣ́мже мо́лимъ тѧ̀: ѿ
всѧ́кихъ напа́стей и҆ на́съ мл҃твами твои́ми и҆зба́ви.

=Марі́и:= ~Во глꙋбинꙋ̀ вели́кихъ безмѣ́стїй низве́дшисѧ, не ᲂу҆держа́на была̀ є҆сѝ, марі́е, но
по́мысломъ лꙋ́чшимъ ꙗ҆́вѣ востекла̀ є҆сѝ дѣѧ́ньми къ кра́йнѣй добродѣ́тели, пречꙋ́днѡ а҆́гг҃льское
є҆стество̀ ᲂу҆диви́вши.

=А҆ндре́ю:= ~А҆ндре́е, ѻ҆тцє́мъ похвало̀, мл҃твами твои́ми не забꙋ́ди молѧ́сѧ, предстоѧ̀ трⷪ҇цѣ
пребж҃е́ственнѣй, ꙗ҆́кѡ да и҆зба́вимсѧ мꙋче́нїѧ, любо́вїю предста́телѧ тѧ̀ бж҃е́ственнаго
призыва́ющїи, кри́тꙋ ᲂу҆краше́нїе.

=Трⷪ҇ченъ:= ~Нераздѣ́льное сꙋщество́мъ, несли́тное ли̑цы бг҃осло́влю тѧ̀, трⷪ҇ческое є҆ди́но
бж҃ество̀, ꙗ҆́кѡ є҆диноца́рственное и҆ сопрⷭ҇то́льное: вопїю́ ти пѣ́снь вели́кꙋю, въ вы́шнихъ
трикра́тнѡ пѣсносло́вимꙋю.

=Бг҃оро́диченъ:= ~И҆ ражда́еши и҆ дѣ́вствꙋеши, и҆ пребыва́еши во ѻ҆бои́хъ є҆стество́мъ дв҃а:
рожде́йсѧ ѡ҆бновлѧ́етъ зако́ны є҆стества̀, ᲂу҆тро́ба же ражда́етъ неискꙋсомꙋ́жнаѧ. и҆дѣ́же хо́щетъ
бг҃ъ, побѣжда́етсѧ є҆стества̀ чи́нъ: твори́тъ бо, є҆ли̑ка хо́щетъ.

=Пѣ́снь є҃.=
{{text_align=center}}

=І҆рмо́съ:= ~Ѿ но́щи ᲂу҆́тренююща, чл҃вѣколю́бче, просвѣтѝ, молю́сѧ, и҆ наста́ви и҆ менѐ на
повелѣ̑нїѧ твоѧ̑, и҆ наꙋчи́ мѧ, сп҃се, твори́ти во́лю твою̀.

~Въ нощѝ житїѐ моѐ преидо́хъ при́снѡ: тьма́ бо бы́сть мнѣ̀ и҆ глꙋбока̀ мгла̀, но́щь грѣха̀: но
ꙗ҆́кѡ сы́на днѐ, сп҃се, покажи́ мѧ.

~Рꙋві́мꙋ подража́ѧ, содѣ́ѧхъ ѡ҆каѧ́нный а҆́зъ беззако́нный и҆ законопрестꙋ́пный совѣ́тъ на бг҃а
вы́шнѧго, ѡ҆скверни́въ ло́же моѐ, ꙗ҆́коже ѻ҆́тчее ѻ҆́нъ.

~И҆сповѣ́даюсѧ тебѣ̀, хрⷭ҇тѐ цр҃ю̀: согрѣши́хъ, согрѣши́хъ, ꙗ҆́коже пре́жде бра́тїѧ прода́вшїи
і҆ѡ́сифа, пло́дъ чистоты̀ и҆ цѣломꙋ́дрїѧ.

~Ѿ срѡ́дникъ пра́веднаѧ дꙋша̀ свѧза́сѧ, прода́сѧ въ ра́бство сла́дкїй, во ѡ҆́бразъ гдⷭ҇ень: ты́ же
всѧ̀, дꙋшѐ, продала́сѧ є҆сѝ ѕлы̑мъ твои̑мъ.

~І҆ѡ́сифовꙋ пра́ведномꙋ и҆ цѣломꙋ́дренномꙋ ᲂу҆мꙋ̀ подража́й, ѡ҆каѧ́ннаѧ и҆ неискꙋ́снаѧ дꙋшѐ, и҆ не
ѡ҆сквернѧ́йсѧ безслове́сными стремле́ньми, при́снѡ беззако́ннꙋющи.

~А҆́ще и҆ въ ро́вѣ поживѐ нѣ́когда̀ і҆ѡ́сифъ, но во ѡ҆́бразъ погребе́нїѧ и҆ воскрⷭ҇нїѧ твоегѡ̀,
влⷣко гдⷭ҇и: а҆́зъ же что̀ сицево́е тебѣ̀ когда̀ принесꙋ̀;

~Ѡ҆ мѡѷсе́овѣ ковче́жцѣ слы́шала є҆сѝ, дꙋшѐ, носи́мѣмъ вода́ми, волна́ми рѣ́чными, ꙗ҆́кѡ въ
черто́зѣ дре́вле ᲂу҆бѣжа́вшемъ ѿ го́рькагѡ ловле́нїѧ совѣ́та фараѡні́тска.

~А҆́ще слы́шала є҆сѝ, дꙋшѐ ѡ҆каѧ́ннаѧ, ѡ҆ ба́бахъ ᲂу҆бива́вшихъ нѣ́когда безвозра́стное мꙋ́жеское,
цѣломꙋ́дрїѧ дѣѧ́нїе: ны́нѣ, ꙗ҆́кѡ вели́кїй мѡѷсе́й, ссѝ премꙋ́дрость.

~Ꙗ҆́коже мѡѷсе́й вели́кїй, є҆гѵ́петскїй ᲂу҆́мъ порази́вши, не ᲂу҆би́ла є҆сѝ, дꙋшѐ ѡ҆каѧ́ннаѧ: и҆
ка́кѡ всели́шисѧ, глаго́ли, въ пꙋсты́ню страсте́й покаѧ́нїемъ;

~Въ пꙋсты́ню всели́сѧ вели́кїй мѡѷсе́й, грѧдѝ ᲂу҆́бо, дꙋшѐ, подража́й тогѡ̀ житїю̀, да и҆
бг҃оѧвле́нїе въ кꙋпинѣ̀ ви́дѣти сподо́бишисѧ.

~Мѡѷсе́овъ же́злъ, ᲂу҆дарѧ́ющь мо́ре и҆ ѡ҆гꙋстѣва́ющь глꙋбинꙋ̀, воѡбража́й, дꙋшѐ, во ѡ҆́бразъ
крⷭ҇та̀ бж҃е́ственнагѡ: и҆́мже мо́жеши и҆ ты̀ вели̑каѧ соверши́ти.

~А҆арѡ́нъ приноша́ше бг҃ꙋ ѻ҆́гнь непоро́чный, неле́стный: но ѻ҆фні̀ и҆ фїнее́съ, ꙗ҆́коже ты̀,
дꙋшѐ, принесо́ша чꙋжде́е бг҃ꙋ, ѡ҆скверне́нное житїѐ.

~Нра́вомъ бы́хъ, гдⷭ҇и, ꙗ҆́кѡ тѧ́жкїй во ѡ҆ѕлобле́нїи фараѡ́нъ, дꙋше́ю и҆ тѣ́ломъ, ꙗ҆́кѡ і҆анні́й
и҆ і҆амврі́й, и҆ погрꙋже́нъ ᲂу҆мо́мъ: но помози́ ми.

~Бре́нїю примѣси́хсѧ а҆́зъ ѡ҆каѧ́нный ᲂу҆мо́мъ: молю́ тѧ, влⷣко, ѡ҆мы́й мѧ̀ ба́нею мои́хъ сле́зъ,
ѡ҆де́ждꙋ пло́ти моеѧ̀ ᲂу҆бѣли́въ ꙗ҆́кѡ снѣ́гъ.

~А҆́ще и҆спыта́ю моѧ̑ дѣла̀, сп҃се, зрю̀ себѐ превозше́дша грѣхмѝ всѧ́каго человѣ́ка, занѐ въ
ра́зꙋмѣ мꙋ́дрствꙋѧ согрѣши́хъ, не въ невѣ́дѣнїи.

~Пощадѝ, пощадѝ, гдⷭ҇и, созда́нїе твоѐ: согрѣши́хъ, ѡ҆сла́би мѝ, ꙗ҆́кѡ є҆стество́мъ чи́стъ ты̀
є҆сѝ є҆ди́нъ, и҆ и҆́ный ра́звѣ тебє̀ никто́же є҆́сть без̾ скве́рны.

~Менє̀ ра́ди бг҃ъ сы́й, воѡбрази́лсѧ є҆сѝ въ мѧ̀, сп҃се, показа́лъ є҆сѝ чꙋдеса̀, и҆сцѣли́въ
прокажє́нныѧ, и҆ разсла́бленнаго стѧгнꙋ́въ, и҆ то́къ кровоточи́выѧ ᲂу҆ста́вилъ прикоснове́нїемъ
ри́зъ.

~Кровоточи́вѣй подража́й, ѡ҆каѧ́ннаѧ дꙋшѐ. притецы̀, ᲂу҆держѝ ѡ҆ме́ты хрⷭ҇тѡ́вы, да и҆зба́вишисѧ ѿ
ра́нъ и҆ ᲂу҆слы́шиши ѿ негѡ̀: вѣ́ра твоѧ̀ сп҃се́ тѧ.

~Ни́зꙋ согбе́ннѣй подража́й, ѽ дꙋшѐ: прїидѝ, припадѝ къ нога́ма і҆и҃совыма, да тѧ̀ и҆спра́витъ,
и҆ да хо́диши пра́вѡ стєзѧ́ми гдⷭ҇ними.

~А҆́ще и҆ кла́дѧзь глꙋбо́къ є҆сѝ, влⷣко, и҆сточи́ ми во́дꙋ и҆з̾ пречⷭ҇тыхъ твои́хъ жи́лъ, да ꙗ҆́кѡ
самарѧны́нѧ, пїѧ́й николи́же возжа́ждꙋ: жи́зни бо стрꙋи̑ и҆сточа́еши.

~Сїлѡа́мъ да бꙋ́дꙋтъ мѝ сле́зы моѧ̑, влⷣко гдⷭ҇и, да ᲂу҆мы́ю и҆ а҆́зъ зѣ̑ницы се́рдца, и҆ ви́ждꙋ
тѧ̀ мы́сленнѡ, свѣ́та превѣ́чна.

=Марі́и:= ~Несравне́нною любо́вїю, всебога́таѧ, дре́вꙋ крⷭ҇тномꙋ возжелѣ́вши поклони́тисѧ,
сподо́биласѧ є҆сѝ жела́емагѡ: сподо́би ᲂу҆́бо и҆ менѐ полꙋчи́ти вы́шнюю сла́вꙋ.

=Марі́и:= ~Стрꙋѝ і҆орда̑нскїѧ преше́дши, ѡ҆брѣла̀ є҆сѝ поко́й безболѣ́зненный, плотскі́ѧ сла́сти
и҆збѣжа́вши, ѿ неѧ́же и҆ на́съ и҆зьмѝ твои́ми мл҃твами, прпⷣбнаѧ.

=А҆ндре́ю:= ~Ꙗ҆́кѡ па́стырей и҆зрѧ́днѣйша, а҆ндре́е премꙋ́дре, и҆збра́нна сꙋ́ща тѧ̀, любо́вїю
ве́лїею и҆ стра́хомъ молю̀, твои́ми мл҃твами полꙋчи́ти сп҃се́нїе и҆ жи́знь вѣ́чнꙋю.

=Трⷪ҇ченъ:= ~Тѧ̀, трⷪ҇це, сла́вимъ, є҆ди́наго бг҃а: ст҃ъ, ст҃ъ, ст҃ъ є҆сѝ, ѻ҆́ч҃е, сн҃е и҆ дш҃е,
про́стое сꙋщество̀, є҆ди́нице при́снѡ покланѧ́емаѧ.

=Бг҃оро́диченъ:= ~И҆з̾ тебє̀ ѡ҆блече́сѧ въ моѐ смѣше́нїе, нетлѣ́ннаѧ безмꙋ́жнаѧ мт҃и дв҃о, бг҃ъ
созда́вый вѣ́ки, и҆ соединѝ съ собо́ю человѣ́ческое є҆стество̀.

=Пѣ́снь ѕ҃.=
{{text_align=center}}

=І҆рмо́съ:= ~Возопи́хъ всѣ́мъ се́рдцемъ мои́мъ къ ще́дромꙋ бг҃ꙋ, и҆ ᲂу҆слы́ша мѧ̀ ѿ а҆́да
преиспо́днѧгѡ, и҆ возведѐ ѿ тлѝ живо́тъ мо́й.

~Сле́зы ѻ҆́чїю моє́ю и҆ и҆з̾ глꙋбины̀ воздыха̑нїѧ, сп҃се, чи́стѣ приношꙋ̀, вопїю́щꙋ се́рдцꙋ:
бж҃е, согрѣши́хъ тѝ, млⷭ҇тивъ бꙋ́ди мѝ.

=Оу҆=клони́ласѧ є҆сѝ, дꙋшѐ, ѿ гдⷭ҇а твоегѡ̀, ꙗ҆́коже даѳа́нъ и҆ а҆вїрѡ́нъ: но пощадѝ, воззовѝ
и҆з̾ а҆́да преиспо́днѧгѡ, да про́пасть земна́ѧ тебѐ не покры́етъ.

~Ꙗ҆́кѡ ю҆́ница разсвирѣ́пѣвшаѧ, дꙋшѐ, ᲂу҆подо́биласѧ є҆сѝ є҆фре́мꙋ: ꙗ҆́кѡ се́рна ѿ тене́тъ спасѝ
житїѐ, ѡ҆крили́вшисѧ дѣѧ́нїемъ и҆ ᲂу҆́мо́мъ, и҆ видѣ́нїемъ.

~Рꙋка̀ мѡѷсе́ова да ᲂу҆вѣ́ритъ на́съ, дꙋшѐ, ка́кѡ мо́жетъ бг҃ъ прокаже́нное житїѐ ᲂу҆бѣли́ти и҆
ѡ҆чи́стити: и҆ не ѿча́йсѧ сама̀ себє̀, а҆́ще и҆ прокаже́на є҆сѝ.

~Во́лны прегрѣше́нїй мои́хъ, сп҃се, ꙗ҆́кѡ въ мо́ри чермнѣ́мъ возвра́щшѧсѧ, покры́ша мѧ̀ внеза́пꙋ,
ꙗ҆́коже нѣ́когда є҆гѵ́птѧны и҆ трїста́ты.

~Неразꙋ́мное произволе́нїе стѧжа́ла є҆сѝ, дꙋшѐ, ꙗ҆́коже пре́жде і҆и҃ль: бж҃е́ственнѣй бо ма́ннѣ
несмы́сленнѡ предпочла̀ є҆сѝ любосла́стное страсте́й ѡ҆б̾ѧде́нїе.

~Кла́дѧзи ханане́йскихъ мы́слей предпочла̀ є҆сѝ, дꙋшѐ, жи́лѣ ка́мене, и҆з̾ негѡ́же ꙗ҆́кѡ ча́ша
премꙋ́дрости и҆злива́етъ то́ки бг҃осло́вїѧ.

~Свина̑ѧ мѧса̀ и҆ котлы̀ и҆ є҆гѵ́петскꙋю пи́щꙋ предпочла̀ є҆сѝ нбⷭ҇нѣй, дꙋшѐ моѧ̀, ꙗ҆́коже дре́вле
неразꙋ́мнїи лю́дїе въ пꙋсты́ни.

~є҆гда̀ ᲂу҆да́ри мѡѷсе́й ра́бъ тво́й жезло́мъ ка́мень, ѡ҆бра́знѡ животвори̑ваѧ ре́бра твоѧ̑, сп҃се,
проѡбразова́ше, и҆з̾ ни́хже всѝ питїѐ жи́зни почерпа́емъ.

~И҆спыта́й, дꙋшѐ, и҆ смотрѧ́й, ꙗ҆́коже и҆ і҆исꙋ́съ наѵи́нъ, ѡ҆бѣтова́нїѧ зе́млю, какова̀ є҆́сть,
и҆ всели́сѧ въ ню̀ бл҃гозако́нїемъ.

~Противꙋста́ни и҆ поборѝ, ꙗ҆́коже і҆исꙋ́съ а҆мали́ка, плотскі̑ѧ стра̑сти, и҆ гаваѡні́ты,
прельсти́тєльныѧ по́мыслы, при́снѡ побѣжда́ющи.

~Преидѝ, дꙋшѐ, текꙋ́щее є҆стество̀ вре́мене, ꙗ҆́коже пре́жде, ковче́гъ, и҆ землѝ ѻ҆́ныѧ
ѡ҆бѣтова́нныѧ бꙋ́ди во ѡ҆держа́нїи: бг҃ъ повелѣва́етъ.

~Ꙗ҆́коже сп҃слъ є҆сѝ петра̀, возопи́вша сп҃сѝ: предвари́въ мѧ̀, сп҃се, ѿ ѕвѣ́рѧ и҆зба́ви,
просте́ръ твою̀ рꙋ́кꙋ, и҆ возведѝ и҆з̾ глꙋбины̀ грѣхо́вныѧ.

~Приста́нище ти́хое вѣ́мъ тѧ̀, влⷣко, влⷣко, хрⷭ҇тѐ: но ѿ безмѣ́рныхъ глꙋби́нъ грѣха̀ и҆ ѿча́ѧнїѧ
мѧ̀ предвари́въ и҆зба́ви.

~А҆́зъ є҆́смь, сп҃се, ца́рскаѧ дра́хма, ю҆́же погꙋби́лъ є҆сѝ дре́вле: но вже́гъ свѣти́льникъ
прⷣте́чꙋ твоего̀, сло́ве, взыщѝ и҆ ѡ҆брѧ́щи тво́й ѡ҆́бразъ.

=Марі́и:= ~Да страсте́й пла́мень ᲂу҆гаси́ши, сле́зъ то́ки и҆сточа́ла є҆сѝ при́снѡ, марі́е, дꙋше́ю
распала́ема: и҆́хже бл҃года́ть пода́ждь и҆ мнѣ̀ твоемꙋ̀ рабꙋ̀.

=Марі́и:= ~Безстра́стїе нбⷭ҇ное стѧжа́ла є҆сѝ, высо́кимъ на землѝ житїе́мъ, ма́ти. тѣ́мже
моли́сѧ, тѧ̀ воспѣва́ющымъ и҆зба́витисѧ ѿ страсте́й мл҃твами твои́ми.

=А҆ндре́ю:= ~Кри́тскаго тѧ̀ па́стырѧ, и҆ предстоѧ́телѧ, и҆ вселе́нныѧ мл҃твенника вѣ́дый, прибѣга́ю,
а҆ндре́е, и҆ вопїю́ ти: и҆зьми́ мѧ, ѻ҆́тче, и҆з̾ глꙋбины̀ грѣха̀.

=Трⷪ҇ченъ:= ~Трⷪ҇ца є҆́смь про́ста, нераздѣ́льна, раздѣ́льна ли́чнѣ, и҆ є҆ди́ница є҆́смь
є҆стество́мъ соедине́на, ѻ҆ц҃ъ глаго́летъ, и҆ сн҃ъ, и҆ бж҃е́ственный дх҃ъ.

=Бг҃оро́диченъ: Оу҆=тро́ба твоѧ̀ бг҃а на́мъ родѝ, воѡбраже́на по на́мъ: є҆го́же ꙗ҆́кѡ созда́телѧ
всѣ́хъ молѝ, бцⷣе, да мл҃твами твои́ми ѡ҆правди́мсѧ.

=Конда́къ, гла́съ ѕ҃:=
{{text_align=center}}

**~Д**ꙋшѐ моѧ̀, дꙋшѐ моѧ̀, воста́ни, что̀ спи́ши; коне́цъ приближа́етсѧ, и҆ и҆́маши смꙋти́тисѧ.
воспрѧнѝ, ᲂу҆́бо, да пощади́тъ тѧ̀ хрⷭ҇то́съ бг҃ъ, вездѣ̀ сы́й и҆ всѧ̑ и҆сполнѧ́ѧй.

=І҆́косъ:= ~Хрⷭ҇то́вꙋ враче́бницꙋ ви́дѧ ѿве́рстꙋ и҆ ѿ сеѧ̀ а҆да́мꙋ и҆стека́ющее здра́вїе,
пострада̀, ᲂу҆ѧзви́сѧ дїа́волъ, и҆ ꙗ҆́кѡ бѣ́дствꙋѧ рыда́ше, и҆ свои̑мъ дрꙋгѡ́мъ возопѝ: что̀
сотворю̀ сн҃ꙋ мр҃і́инꙋ; ᲂу҆бива́етъ мѧ̀ виѳлее́млѧнинъ, вездѣ̀ сы́й и҆ всѧ̑ и҆сполнѧ́ѧй.

=Сѷнаѯа́рїй пе́рвѣе мине́и, та́же настоѧ́щїй.=
{{text_align=center}}

=Стїхѝ:= ~Ѡ҆́бразы ᲂу҆миле́нїѧ да́ждь, хрⷭ҇тѐ мо́й,

~Пою́щымъ тебѣ̀ ны́нѣ канѡ́нъ вели́кїй.

**~В**ъ сі́й де́нь, въ четверто́къ пѧ́тыѧ седми́цы постѡ́въ, по дре́внемꙋ преда́нїю пое́мъ
послѣ́дованїе вели́кагѡ канѡ́на. Се́й вои́стиннꙋ всѣ́хъ канѡ́нѡвъ велича́йшїй и҆зрѧ́днѡ и҆
и҆скꙋ́снѡ сочинѝ и҆ написа̀ и҆́же во ст҃ы́хъ ѻ҆те́цъ на́шъ а҆ндре́й, а҆рхїепⷭ҇кпъ кри́тскїй, и҆
і҆ерⷭ҇ли́мскїй и҆менꙋ́емый. То́й бѧ́ше ᲂу҆́бѡ и҆з̾ дама́ска: ѡ҆ четыренадесѧ́тѣмъ же лѣ́тѣ своегѡ̀
во́зраста наꙋче́нїю грамматі́ческомꙋ вда́нъ бы́въ, и҆ крꙋ́гъ ѡ҆бꙋче́нїѧ соверши́въ, и҆ во
і҆ерⷭ҇ли́мѣ бы́въ, мона́шеское житїѐ прїе́млетъ. Преподо́бнѣ же и҆ бг҃олюбе́знѣ живѧ̀ въ
безмо́лвнѣмъ и҆ немѧте́жнѣмъ житїѝ, мнѡ́га и҆ и҆́на писа̑нїѧ житїю̀ полє́знаѧ ѡ҆ставлѧ́етъ
бж҃їей цр҃кви, словеса́ и҆ канѡ́ны, наипа́че си́ленъ показꙋ́ѧсѧ въ торже́ственныхъ словесѣ́хъ. Со
мно́гими же и҆ны́ми, сочинѝ и҆ настоѧ́щїй вели́кїй канѡ́нъ, ᲂу҆миле́нїе неисче́тно и҆мꙋ́щъ: всѧ̑
бо ве́тхагѡ и҆ но́вагѡ завѣ́та пѡ́вѣсти и҆зслѣ́довавъ и҆ собра́въ, ѿ а҆да́ма да́же и҆ до самагѡ̀
хрⷭ҇то́ва вознесе́нїѧ и҆ а҆пⷭ҇льскїѧ про́повѣди, настоѧ́щее сочинѝ сладкопѣ́нїе. Побꙋжда́етъ
ᲂу҆́бо си́мъ всѧ́кꙋю дꙋ́шꙋ, є҆ли̑ка сꙋ́тъ бл҃га̑ѧ въ по́вѣсти, си̑мъ ревнова́ти и҆ поража́ти по
си́лѣ, є҆ли̑ка же ѕла̑ѧ, си́хъ ѿбѣга́ти, и҆ при́снѡ къ бг҃ꙋ востека́ти покаѧ́нїемъ, слеза́ми и҆
и҆сповѣ́данїемъ и҆ и҆ны́мъ бл҃гоꙋгожде́нїемъ. Ѻ҆ба́че канѡ́нъ се́й толи́кѡ є҆́сть широ́къ и҆
сладкогла́сенъ, ꙗ҆́кѡ и҆ самꙋ̀ жесточа́йшꙋю дꙋ́шꙋ дово́ленъ є҆́сть ᲂу҆мѧгчи́ти и҆ ко прїѧ́тїю
бл҃га воздви́гнꙋти, а҆́ще то́чїю съ сокрꙋше́ннымъ се́рдцемъ и҆ внима́нїемъ подо́бающимъ пое́тсѧ.
Сочинѝ же се́й канѡ́нъ, є҆гда̀ и҆ патрїа́рхъ і҆ерⷭ҇ли́мскїй, вели́кїй сѡфро́нїй, є҆гѵ́птѧныни
марі́и житїѐ написа̀. И҆ сїѐ бо житїѐ предлага́етъ ᲂу҆миле́нїе безчи́сленно и҆ дае́тъ мно́гое
ᲂу҆тѣше́нїе прегрѣши́вшымъ и҆ согрѣша́ющымъ, а҆́ще то́чїю ѿ ѕлы́хъ ѿстꙋпи́ти хотѧ́тъ.

=Оу҆=чине́но же бѣ̀҆ въ настоѧ́щїй де́нь пѣ́ти и҆ прочита́ти сїѧ̑ сицевы́ѧ ра́ди вины̀. Поне́же къ
концꙋ̀ приближа́етсѧ ст҃а́ѧ четыредесѧ́тница, и҆ человѣ́цы легкомы́сленнѣ да не ѡ҆сла́бнꙋтъ къ
дх҃ѡ́внымъ подвигѡ́мъ, и҆ цѣломꙋ́дрствовати да не преста́нꙋтъ: вели́кїй а҆ндре́й, ꙗ҆́коже нѣ́кїй
наста́вникъ, повѣстьмѝ вели́кагѡ канѡ́на, глаго́лѧ ѡ҆ добродѣ́тели вели́кихъ мꙋже́й и҆ ѡ҆
прегрѣше́нїи па́ки ѕлы́хъ, ᲂу҆строѧ́етъ трꙋжда́ющихсѧ до́блѣйшихъ мꙋ́жественнѣ на прє́днѧѧ
простира́тисѧ. Сщ҃е́нный же сѡфро́нїй преесте́ственнымъ свои́мъ сло́вомъ та́кожде, цѣломꙋ́дрєны
бы́ти твори́тъ, и҆ къ бг҃ꙋ воздвиза́етъ, и҆ не низпа́дати, нижѐ ѿчаѧва́тисѧ, а҆́ще и҆ногда̀ нѣ́кими
прегрѣше́ньми ꙗ҆́ти бы́ша: по́вѣсть бо ѡ҆ є҆гѵ́птѧныни представлѧ́етъ, ко́ль вели́ко Є҆́сть бж҃їе
чл҃вѣколю́бїе и҆ млⷭ҇ть произволѧ́ющымъ вседꙋ́шнѡ ѿ пе́рвыхъ прегрѣше́нїй ѡ҆брати́тисѧ. Вели́къ же
нарица́етсѧ канѡ́нъ, а҆́ще кто̀ ре́клъ бы, и҆ по тѣ̑мъ мы́слемъ и҆ воспомина́нїємъ: ꙗ҆́кѡ
плодови́тъ є҆́сть сегѡ̀ творе́цъ, и҆зрѧ́днѡ та̑ сложи́вый, и҆ ꙗ҆́кѡ про́чїи канѡ́ни по три́десѧти
и҆ ма́лѡ что̀ вѧ́щше тропаре́й и҆мꙋ́тъ, се́й же на с҃н простира́етсѧ, є҆ди́номꙋ коемꙋ́ждо и҆́хъ
и҆ска́пающꙋ неизрече́ннꙋю сла́дость. Прили́чно ᲂу҆́бо є҆́сть и҆ подоба́етъ канѡ́нꙋ семꙋ̀ вели́комꙋ
и҆ вели́ко ᲂу҆миле́нїе и̑мꙋ́щемꙋ и҆ въ вели́цѣй четыредесѧ́тницѣ ᲂу҆чини́тисѧ.

~Се́й и҆зрѧ́дный и҆ вели́кїй канѡ́нъ и҆ ѡ҆ прпⷣбнѣй марі́и сло́во то́йже ѻ҆те́цъ на́шъ а҆ндре́й
пе́рвый въ кѡнстанті́нь гра́дъ принесѐ, є҆гда̀, ѿ патрїа́рха і҆ерⷭ҇ли́мскагѡ ѳео́дѡра на шесты́й
сбо́ръ по́сланъ, въ по́мощь прїи́де. Тогда́ же и҆зрѧ́днѡ на монофели́ты \[є҆диново́льники\]
подвиза́всѧ, є҆щѐ пребыва́ѧ въ мона́шествꙋющихъ, кли́рꙋ цр҃кве въ кѡнстанті́нѣ гра́дѣ причита́етсѧ:
та́же дїа́конъ и҆ сиротопита́тель въ се́й поставлѧ́етсѧ. И҆ по ма́лѣ а҆рхїепⷭ҇кпъ кри́тскїй
бы́въ, пото́мъ дости́же мїтѷли́ны, и҆ та́мѡ нѣ́гдѣ бли́з̾ глаго́лемагѡ і҆ері́са ко гдⷭ҇ꙋ ѿи́де,
дово́льное вре́мѧ сво́й престо́лъ ᲂу҆пра́вивъ.

~Тогѡ мл҃твами, бж҃е, поми́лꙋй на́съ. А҆ми́нъ.

=Та́же бл҃жє́нны съ поклѡ́ны. Гла́съ ѕ҃:=
{{text_align=center}}

~Во црⷭ҇твїи твое́мъ помѧнѝ на́съ, гдⷭ҇и:

~Разбо́йника, хрⷭ҇тѐ, раѧ̀ жи́телѧ сотвори́лъ є҆сѝ, на крⷭ҇тѣ̀ тебѣ̀ возопи́вша: помѧни́ мѧ. тогѡ̀
покаѧ́нїѧ сподо́би и҆ менѐ недосто́йнаго.

=Сті́хъ:= ~Бл҃же́ни ни́щїи дꙋ́хомъ, ꙗ҆́кѡ тѣ́хъ є҆́сть црⷭ҇тво нбⷭ҇ное.

~Манѡ́а, дꙋшѐ моѧ̀, слы́шиши, дре́вле въ бг҃оѧвле́нїи бы́вша и҆ ѿ непло́дове тогда̀ прїе́мша
пло́дъ ѡ҆бѣтова́нїѧ. тогѡ̀ бл҃гоче́стїю подража́имъ.

=Сті́хъ:= ~Бл҃же́ни пла́чꙋщїи, ꙗ҆́кѡ ті́и ᲂу҆тѣ́шатсѧ.

~Самѱѡ́новѣ лѣ́ности поревнова́вши, сла́вꙋ дѣ́лъ твои́хъ ѡ҆стри́гла є҆сѝ, дꙋшѐ, любосла́стїемъ
преда́вши и҆ноплеме́нникѡмъ цѣломꙋ́дреннꙋю жи́знь и҆ бл҃же́ннꙋю.

=Сті́хъ:= ~Бл҃же́ни кро́тцыи, ꙗ҆́кѡ ті́и наслѣ́дѧтъ зе́млю.

~Пре́жде че́люстїю ѻ҆́слею побѣди́вый и҆ноплеме́нники, ны́нѣ плѣ́нникъ сластолю́бїю стра́стномꙋ
ѡ҆брѣ́тесѧ: но и҆збѣ́гни, дꙋшѐ моѧ̀, подража́нїѧ, дѣѧ́нїѧ и҆ сла́бости.

~Бл҃же́ни а҆́лчꙋщїи и҆ жа́ждꙋщїи пра́вды, ꙗ҆́кѡ ті́и насы́тѧтсѧ.

~Вара́къ и҆ і҆ефѳа́й военача́льницы, сꙋдїи̑ і҆и҃лєвы предпочте́ни бы́ша, съ ни́миже дево́рра
мꙋжеꙋ́мнаѧ: тѣ́хъ до́блестьми, дꙋшѐ, вмꙋжи́вшисѧ ᲂу҆крѣпи́сѧ.

~Бл҃же́ни ми́лостивїи, ꙗ҆́кѡ ті́и поми́ловани бꙋ́дꙋтъ.

~І҆аи́ли мꙋ́жество позна́ла є҆сѝ, дꙋшѐ моѧ̀, сїса́рꙋ дре́вле пробо́дшїѧ и҆ сп҃се́нїе
содѣ́лавшїѧ дре́вомъ ѻ҆́стрымъ, слы́шиши, и҆́мже тебѣ̀ крⷭ҇тъ и҆з̾ѡбразꙋ́етсѧ.

~Бл҃же́ни чи́стїи се́рдцемъ, ꙗ҆́кѡ ті́и бг҃а ᲂу҆́зрѧтъ.

~Принесѝ, дꙋшѐ, же́ртвꙋ хвале́нїѧ: приведѝ дѣѧ́нїе ꙗ҆́кѡ дще́рь, і҆ефѳа́евы чистѣ́йшꙋю: и҆
заколѝ стра̑сти плотскі̑ѧ, ꙗ҆́кѡ же́ртвꙋ гдⷭ҇еви твоемꙋ̀.

~Бл҃же́ни миротво́рцы, ꙗ҆́кѡ ті́и сы́нове бж҃їи нарекꙋ́тсѧ.

~Ѡ҆ гедеѡ́новѣ рꙋнѣ̀ помышлѧ́й, дꙋшѐ моѧ̀, съ нб҃сѐ ро́сꙋ прїимѝ, и҆ прини́кни ꙗ҆́коже пе́съ, и҆
пі́й во́дꙋ, ѿ зако́на текꙋ́щꙋю, писа́нїѧ и҆згнете́нїемъ.

~Бл҃же́ни и҆згна́ни пра́вды ра́ди, ꙗ҆́кѡ тѣ́хъ є҆́сть црⷭ҇тво нбⷭ҇ное.

~И҆лі́а сщ҃е́нника ѡ҆сꙋжде́нїе воспрїѧ́ла є҆сѝ, дꙋшѐ моѧ̀, лише́нїемъ ᲂу҆ма̀ прїѡбрѣ́тши
стра̑сти себѣ̀, ꙗ҆́коже ѻ҆́нъ ча̑да, дѣ́лати беззакѡ́ннаѧ.

~Бл҃же́ни є҆стѐ, є҆гда̀ поно́сѧтъ ва́мъ и҆ и҆зженꙋ́тъ, и҆ рекꙋ́тъ всѧ́къ зо́лъ глаго́лъ на вы̀
лжꙋ́ще менє̀ ра́ди.

~Въ сꙋдїѧ́хъ леѵі́тъ, согла́сїѧ ра́ди, свою̀ женꙋ̀ двана́десѧтимъ колѣ́нѡмъ раздѣлѝ, дꙋшѐ моѧ̀,
да скве́рнꙋ ѡ҆бличи́тъ ѿ венїамі́на беззако́ннꙋю.

~Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша мно́га на нб҃сѣ́хъ.

~Любоцѣломꙋ́дреннаѧ а҆́нна молѧ́щисѧ, ᲂу҆стнѣ̀ ᲂу҆́бѡ двиза́ше ко хвале́нїю, гла́съ же є҆ѧ̀ не
слы́шашесѧ: но ѻ҆ба́че непло́дна сꙋ́щи, сы́на мл҃твы ражда́етъ досто́йна.

~Помѧнѝ на́съ, гдⷭ҇и, є҆гда̀ прїи́деши во црⷭ҇твїи твое́мъ.

~Въ сꙋдїѧ́хъ и҆збра́нъ ꙗ҆ви́сѧ а҆́ннино порожде́нїе, вели́кїй самꙋ́илъ, є҆го́же воспита̀
а҆рмаѳе́ма въ домꙋ̀ гдⷭ҇ни: томꙋ̀ поревнꙋ́й, дꙋшѐ моѧ̀, и҆ сꙋдѝ пре́жде и҆нѣ́хъ дѣла̀ твоѧ̑.

~Помѧнѝ на́съ, влⷣко, є҆гда̀ прїи́деши во црⷭ҇твїи твое́мъ.

~Дв҃дъ, на ца́рство и҆збра́нъ, ца́рски пома́засѧ ро́гомъ бж҃е́ственнагѡ мѵ́ра: ты̀ ᲂу҆́бо, дꙋшѐ
моѧ̀, а҆́ще хо́щеши вы́шнѧгѡ црⷭ҇твїѧ, мѵ́ромъ пома́жисѧ слеза́ми.

~Помѧнѝ, на́съ ст҃ы́й, є҆гда̀ прїи́деши во црⷭ҇твїи твое́мъ.

~Поми́лꙋй созда́нїе твоѐ, млⷭ҇тиве, ᲂу҆ще́дри рꙋкꙋ̀ твоє́ю творе́нїе: и҆ пощадѝ всѧ̑
согрѣши́вшыѧ и҆ менѐ, па́че всѣ́хъ твоѧ̑ повелѣ̑нїѧ презрѣ́вшаго.

=Сла́ва, трⷪ҇ченъ:= ~И҆ безнача́льномꙋ, и҆ ржⷭ҇твꙋ̀, и҆ происхожде́нїю: ѻ҆ц҃ꙋ̀ покланѧ́юсѧ
ро́ждшемꙋ, сн҃а прославлѧ́ю рожде́ннаго, воспева́ю совозсїѧ́вшаго ѻ҆ц҃ꙋ́ и҆ сн҃ꙋ дх҃а ст҃а́го.

=Бг҃оро́диченъ:= ~Преесте́ственномꙋ ржⷭ҇твꙋ̀ твоемꙋ̀ покланѧ́емсѧ, по є҆стествꙋ̀ сла́вы млⷣнца
твоегѡ̀ не раздѣлѧ́юще, бг҃ороди́тельнице: є҆ди́ный бо лице́мъ, сꙋгꙋ́бъ є҆стествы̀ и҆сповѣ́дꙋетсѧ.

=Пѣ́снь з҃.=
{{text_align=center}}

=І҆рмо́съ:= ~Согрѣши́хомъ, беззако́нновахомъ, непра́вдовахомъ пред̾ тобо́ю, нижѐ соблюдо́хомъ,
нижѐ сотвори́хомъ, ꙗ҆́коже заповѣ́далъ є҆сѝ на́мъ: но не преда́ждь на́съ до конца̀, ѻ҆тцє́въ бж҃е.

~Согрѣши́хъ, беззако́нновахъ, и҆ ѿверго́хъ за́повѣдь твою̀: занѐ во грѣсѣ́хъ произведо́хсѧ, и҆
приложи́хъ ꙗ҆́звамъ стрꙋ́пы себѣ̀. но са́мъ мѧ̀ поми́лꙋй, ꙗ҆́кѡ бл҃госе́рдъ, ѻ҆тцє́въ бж҃е.

~Та̑йны се́рдца моегѡ̀ и҆сповѣ́дахъ тебѣ̀ сꙋдїѝ моемꙋ̀: ви́ждь моѐ смире́нїе, ви́ждь и҆ ско́рбь
мою̀, и҆ вонмѝ сꙋдꙋ̀ моемꙋ̀ ны́нѣ, и҆ са́мъ мѧ̀ поми́лꙋй, ꙗ҆́кѡ бл҃госе́рдъ, ѻ҆тцє́въ бж҃е.

~Саꙋ́лъ дре́вле, є҆гда̀ погꙋбѝ ѻ҆слѧ́та ѻ҆тца̀ своегѡ̀, внеза́пꙋ ѡ҆брѣ́те на ца́рство
провозглаше́нїе: но ты̀ блюдѝ, дꙋшѐ, не забыва́й себѐ, скѡ́тскїѧ по́хѡти твоѧ̑ произволѧ́ющи
па́че црⷭ҇тва хрⷭ҇то́ва.

~Дв҃дъ бг҃оѻте́цъ а҆́ще нѣ́когда и҆ согрѣшѝ сꙋгꙋ́бѡ, стрѣло́ю ᲂу҆́бѡ ᲂу҆стрѣле́нъ бы́въ
прелюбодѣ́йства, копїе́мъ же плѣне́нъ бы́въ ᲂу҆бі́йства томле́нїемъ: но ты̀, дꙋшѐ моѧ̀, сама̀
тѧжча́йшими дѣ́лы недꙋ́гꙋеши, самохо́тными стремле́ньми.

~Совокꙋпѝ ᲂу҆́бѡ нѣ́когда дв҃дъ беззако́нїю беззако́нїе, со ᲂу҆бі́йствомъ любодѣ́йство
раствори́въ, покаѧ́нїе же сꙋгꙋ́бое показа̀ а҆́бїе: но ты̀, дꙋшѐ, лꙋка́внѣйшее содѣ́лала є҆сѝ, не
пока́ѧвшисѧ бг҃ꙋ.

~Дв҃дъ нѣ́когда и҆з̾ѡбразѝ, ꙗ҆́кѡ на і҆кѡ́нѣ написа́въ пѣ́снь, є҆́юже сверше́нное и҆́мъ дѣѧ́нїе
ѡ҆блича́етъ, зовы́й: поми́лꙋй мѧ̀, тебѣ́ бо є҆ди́номꙋ согрѣши́хъ всѣ́хъ бг҃ꙋ, са́мъ ѡ҆чи́сти мѧ̀.

~Кївѡ́тъ внегда̀ ноша́шесѧ на колесни́цѣ, ѻ҆за̀ ѻ҆́ный, є҆гда̀ совра́щшꙋсѧ тельцꙋ̀, то́чїю
коснꙋ́сѧ, и҆скꙋше́нъ бы́сть бж҃їимъ гнѣ́вомъ: но тогѡ̀ дерзнове́нїѧ ᲂу҆бѣжа́вши, дꙋшѐ, почита́й
бж҃е́ствєннаѧ до́брѣ.

~Слы́шала є҆сѝ ѡ҆ а҆вессалѡ́мѣ, ка́кѡ на є҆стество̀ воста̀: позна́ла є҆сѝ тогѡ̀ сквє́рнаѧ
дѣѧ̑нїѧ, и҆́миже ѡ҆сквернѝ ло́же дв҃да ѻ҆тца̀. но ты̀ подража́ла є҆сѝ тогѡ̀ стра̑стнымъ и҆
любосла̑стнымъ стремле́нїємъ.

~Покори́ла є҆сѝ непоработи́мое твоѐ досто́инство тѣ́лꙋ твоемꙋ̀: и҆но́го бо а҆хїтофе́ла ѡ҆брѣ́тши
врага̀, дꙋшѐ, послꙋ́шала є҆сѝ тогѡ̀ совѣ́тѡвъ: но сїѧ̑ разсы́па са́мъ хрⷭ҇то́съ, да ты̀ всѧ́кѡ
сп҃се́шисѧ.

~Соломѡ́нъ чꙋ́дный и҆ бл҃года́ти премꙋ́дрости и҆спо́лненный, се́й лꙋка́вое нѣ́когда пред̾ бг҃омъ
сотвори́въ, ѿстꙋпѝ ѿ негѡ̀: є҆мꙋ́же ты̀, дꙋшѐ, проклѧ́тымъ твои́мъ житїе́мъ, ᲂу҆подо́биласѧ
є҆сѝ.

~Сластьмѝ страсте́й свои́хъ влеко́мь ѡ҆сквернѧ́шесѧ: ᲂу҆вы̀ мнѣ̀, рачи́тель премꙋ́дрости рачи́тель
блꙋ́дныхъ же́нъ ꙗ҆ви́сѧ, и҆ чꙋ́ждь ѿ бг҃а: є҆мꙋ́же ты̀ подража́ла є҆сѝ ᲂу҆мо́мъ, ѽ дꙋшѐ,
сладостра́стьми стꙋ́дными.

~Ровоа́мꙋ поревнова́ла є҆сѝ, дꙋшѐ, не послꙋ́шавшемꙋ совѣ́та ѻ҆́ч҃а, кꙋ́пнѡ же и҆ ѕлѣ́йшемꙋ рабꙋ̀
і҆еровоа́мꙋ, пре́жнемꙋ ѿстꙋ́пникꙋ. но бѣ́гай подража́нїѧ, и҆ зовѝ бг҃ꙋ: согрѣши́хъ, ᲂу҆ще́дри мѧ̀.

~А҆хаа́вꙋ поревнова́ла є҆сѝ во скве́рнахъ, дꙋшѐ моѧ̀, ᲂу҆вы̀ мнѣ̀! была̀ є҆сѝ плотски́хъ скве́рнъ
пребыва́лище и҆ сосꙋ́дъ сра́мленъ страсте́й: но и҆з̾ глꙋбины̀ твоеѧ̀ воздохнѝ, и҆ глаго́ли бг҃ꙋ
грѣхѝ твоѧ̑.

~Попалѝ и҆лїа̀ нѣ́когда два́жды пѧтьдесѧ́тъ і҆езаве́линыхъ, є҆гда̀ стꙋ̑дныѧ прⷪ҇ро́ки погꙋбѝ, во
ѡ҆бличе́нїе а҆хаа́вово: но избѣга́й подража́нїѧ ѻ҆бои́мъ, дꙋшѐ, и҆ ᲂу҆крѣпи́сѧ.

~Заключи́сѧ тебѣ̀ нб҃о, дꙋшѐ, и҆ гла́дъ бж҃їй пости́же тѧ̀, ꙗ҆́коже є҆гда̀ а҆хаа́въ словесє́мъ
и҆лїѝ ѳесві́тѧнина не покори́сѧ нѣ́когда: но вдови́цѣ саре́птстѣй ᲂу҆подо́бисѧ, напита́й проро́чꙋ
дꙋ́шꙋ.

~Манассі́єва согрѣшє́нїѧ собрала̀ є҆сѝ, дꙋшѐ, и҆зволе́нїемъ, поста́вльши ꙗ҆́кѡ і҆́дѡлы стра̑сти,
и҆ ᲂу҆мно́живши ме́рзѡсти: но тогѡ̀ покаѧ́нїю ревнꙋ́ющи те́плѣ, стѧжѝ ᲂу҆миле́нїе.

~Припа́даю тѝ, и҆ приношꙋ̀ тебѣ̀ ꙗ҆́коже сле́зы глаго́лы моѧ̑: согрѣши́хъ, ꙗ҆́коже не согрѣшѝ
блꙋдни́ца, и҆ беззако́нновахъ, ꙗ҆́кѡ и҆́ный никто́же на землѝ: но ᲂу҆ще́дри влⷣко, творе́нїе
твоѐ, и҆ призови́ мѧ.

~Погребо́хъ ѡ҆́бразъ тво́й, сп҃се, и҆ разори́хъ за́повѣдь твою: помрачи́сѧ всѧ̀ добро́та, и҆
страстьмѝ ᲂу҆гаси́сѧ, свѣща̀. но ᲂу҆ще́дривъ возда́ждь мѝ, ꙗ҆́коже пое́тъ дв҃дъ, ра́дованїе.

~Ѡ҆брати́сѧ, дꙋшѐ, пока́йсѧ, ѿкры́й сокровє́ннаѧ, глаго́ли бг҃ꙋ всѧ̑ вѣ́дꙋщемꙋ: ты̀ вѣ́си моѧ̑
та̑йнаѧ, є҆ди́не сп҃се: но са́мъ мѧ̀ поми́лꙋй, ꙗ҆́коже пое́тъ дв҃дъ, по млⷭ҇ти твое́й.

~И҆счезо́ша дні́е моѝ ꙗ҆́кѡ со́нїе востаю́щагѡ: тѣ́мже ꙗ҆́кѡ є҆зекі́а пролива́ю сле́зы на ло́жи
мое́мъ, приложи́тисѧ мнѣ̀ лѣ́тѡмъ житїѧ̀. но кі́й и҆са́їа предста́нетъ тебѣ̀ дꙋшѐ, а҆́ще не
всѣ́хъ бг҃ъ;

=Марі́и:= ~Возопи́вши дре́вле ко пречⷭ҇тѣй бг҃омт҃ри, ѿри́нꙋла є҆сѝ неи́стовство страсте́й,
жесто́цѣ стꙋжа́ющихъ, и҆ посрами́ла є҆сѝ врага̀ запе́ншаго: но да́ждь ны́нѣ по́мощь ѿ ско́рби и҆
мнѣ̀ рабꙋ̀ твоемꙋ̀.

=Марі́и:= ~Є҆го́же возлюби́ла є҆сѝ, є҆го́же возжелѣ́ла є҆сѝ, є҆гѡ́же ра́ди пло́ть и҆знꙋри́ла
є҆сѝ, прпⷣбнаѧ, молѝ ны́нѣ хрⷭ҇та̀ ѡ҆ рабѣ́хъ: ꙗ҆́кѡ да млⷭ҇тивъ бы́въ всѣ̑мъ на́мъ, ми́рное
состоѧ́нїе да́рꙋетъ почита́ющымъ є҆го̀.

=А҆ндре́ю:= ~На ка́мени вѣ́ры мл҃твами твои́ми ᲂу҆твердѝ мѧ̀, ѻ҆́тче, стра́хомъ бж҃е́ственнымъ мѧ̀
ѡ҆гражда́ѧ, и҆ покаѧ́нїе, а҆ндре́е, пода́ждь мѝ, ны́нѣ молю́сѧ тѝ: и҆ и҆зба́ви мѧ̀ ѿ сѣ́ти
врагѡ́въ и҆́щꙋщихъ мѧ̀.

=Трⷪ҇ченъ:= ~Трⷪ҇це про́стаѧ, нераздѣ́льнаѧ, є҆диносꙋ́щнаѧ, є҆ди́ница ст҃а́ѧ, свѣ́тове и҆ свѣ́тъ, и҆
ст҃а трѝ и҆ є҆ди́но ст҃о, пое́тсѧ бг҃ъ трⷪ҇ца. но ты̀, дꙋшѐ, воспо́й, просла́ви жи́знь и҆ жи̑зни,
всѣ́хъ бг҃а.

=Бг҃оро́диченъ:= ~Воспѣва́емъ тѧ̀, бл҃гослови́мъ тѧ̀, покланѧ́емсѧ тѝ, бг҃ороди́тельнице: ꙗ҆́кѡ
є҆ди́наго ѿ нераздѣ́льныѧ трⷪ҇цы породила̀ є҆сѝ сн҃а и҆ бг҃а, и ѿве́рзла є҆сѝ на́мъ сꙋ́щымъ на
землѝ нбⷭ҇наѧ.

=Трипѣ́снецъ. Гла́съ и҃.=
{{text_align=center}}

=Пѣ́снь и҃.=
{{text_align=center}}

=І҆рмо́съ:= ~Безнача́льнаго цр҃ѧ̀ сла́вы, є҆гѡ́же трепе́щꙋтъ нбⷭ҇ныѧ си̑лы, по́йте сщ҃е́нницы,
лю́дїе превозноси́те во всѧ̑ вѣ́ки.

~Ꙗ҆́кѡ ᲂу҆́глїе невеще́ственнагѡ ѻ҆гнѧ̀, а҆пⷭ҇ли, попали́те веще́ствєнныѧ стра̑сти моѧ̑,
возжиза́юще ны́нѣ во мнѣ̀ жела́нїе бж҃е́ственныѧ любвѐ.

~Трꙋбы̑ бл҃гогла̑сныѧ сло́ва почти́мъ, и҆́миже падо́ша стѣ́ны неꙋтверждє́ны вра̑жїѧ, и҆
ᲂу҆тверди́шасѧ забра̑ла бг҃овѣ́дѣнїѧ.

~Стра̑стныѧ кꙋмі́ры дꙋшѝ моеѧ̀ сокрꙋши́те, а҆пⷭ҇ли гдⷭ҇ни, и҆̀же хра́мы и҆ столпы̀ врага̀
сокрꙋши́сте, хра́мове ѡ҆сщ҃е́ннїи.

=Бг҃оро́диченъ:= ~Вмѣсти́ла є҆сѝ невмѣсти́маго є҆стество́мъ: носи́ла є҆сѝ носѧ́щаго всѧ̑: млеко́мъ
пита́ла є҆сѝ, чтⷭ҇аѧ, пита́ющаго тва́рь, хрⷭ҇та̀ жизнода́вца.

=И҆́ный трипѣ́снецъ. І҆рмо́съ то́йже.=
{{text_align=center}}

~Дх҃а хꙋдо́жествомъ созда́вше всю̀ цр҃ковь, а҆пⷭ҇ли хрⷭ҇тѡ́вы, въ не́й бл҃гослови́те хрⷭ҇та̀ во
вѣ́ки.

~Вострꙋби́вше трꙋбо́ю ᲂу҆че́нїй, низверго́ша а҆пⷭ҇ли всю̀ ле́сть і҆́дѡльскꙋю, хрⷭ҇та̀ превозносѧ́ще
во всѧ̑ вѣ́ки.

~А҆пⷭ҇ли, до́брое сожи́тельство, назира́телїе мі́ра и҆ нбⷭ҇нїи жи́телїе, ва́съ при́снѡ
восхвалѧ́ющыѧ и҆зба́вите ѿ бѣ́дъ.

=Трⷪ҇ченъ:= ~Трисо́лнечное всесвѣ́тлое бг҃онача́лїе, є҆диносла́вное и҆ є҆динопрⷭ҇то́льное
є҆стество̀, ѻ҆́ч҃е вседѣ́телю, сн҃е и҆ бж҃е́ственный дш҃е, пою́ тѧ во вѣ́ки.

=Бг҃оро́диченъ:= ~Ꙗ҆́кѡ честны́й и҆ превы́шшїй прⷭ҇то́лъ, воспои́мъ бж҃їю мт҃рь непреста́ннѡ,
лю́дїе, є҆ди́нꙋ по ржⷭ҇твѣ̀ мт҃рь и҆ дв҃ꙋ.

=И҆́ный.=
{{text_align=center}}

=І҆рмо́съ:= ~Є҆го́же вѡ́инства нбⷭ҇наѧ сла́вѧтъ, и҆ трепе́щꙋтъ херꙋві́ми и҆ серафі́ми, всѧ́ко
дыха́нїе и҆ тва́рь, по́йте, бл҃гослови́те и҆ превозноси́те во всѧ̑ вѣ́ки.

~Согрѣши́вша мѧ, сп҃се, поми́лꙋй, воздви́гни мо́й ᲂу҆́мъ ко ѡ҆браще́нїю, прїими́ мѧ ка́ющасѧ,
ᲂу҆ще́дри вопїю́ща: согрѣши́хъ тѝ, сп҃сѝ, беззако́нновахъ, поми́лꙋй мѧ̀.

~Колесни́чникъ и҆лїа̀, колесни́цꙋ добродѣ́тельми вше́дъ, на нб҃са̀, возноша́шесѧ нѣ́когда ѿ
земны́хъ: сегѡ̀ ᲂу҆̀бѡ, дꙋшѐ моѧ̀, восхожде́нїе помышлѧ́й.

~І҆орда́нова стрꙋѧ̀ дре́вле, ми́лѡтїю и҆лїино́ю, чрез̾ є҆лїссе́а, ста̀ сю́дꙋ и҆ сю́дꙋ: ты́ же, ѽ
дꙋшѐ моѧ̀, сеѧ̀ бл҃года́ти не причасти́ласѧ є҆сѝ за невоздержа́нїе.

~Є҆лїссе́й нѣ́когда, прїе́мъ ми́лѡть и҆лїинꙋ̀, прїѧ́тъ сꙋгꙋ́бꙋю бл҃года́ть ѿ бг҃а: ты́ же, ѽ
дꙋшѐ моѧ̀, сеѧ̀ бл҃года́ти не причасти́ласѧ є҆сѝ за невоздержа́нїе.

~Сѡмані́тѧнынѧ нѣ́когда пра́веднаго ᲂу҆чредѝ, нра́вомъ бл҃ги́мъ: ты́ же, ѽ дꙋшѐ, не ввела̀ є҆сѝ
въ до́мъ, ни стра́нна, ни пꙋ́тника, тѣ́мже ѿ черто́га и҆зри́нешисѧ во́нъ, рыда́ющи.

~Гїезі́евꙋ ра́зꙋмꙋ скве́рномꙋ подража́ла є҆сѝ всегда̀, ѡ҆каѧ́ннаѧ дꙋшѐ, є҆гѡ́же сребролю́бїѧ
ѿве́ржи понѐ на ста́рость: бѣ́гай гее́нскагѡ ѻ҆гнѧ̀, ѿстꙋпи́вши ѿ ѕлы́хъ твои́хъ.

~Ты̀, дꙋшѐ, ѻ҆зі́и поревнова́вши, сегѡ̀ прокаже́нїе въ себѣ̀ стѧжа́ла є҆сѝ сꙋгꙋ́бѡ: безмѣ̑стнаѧ
бо мы́слиши, беззакѡ́ннаѧ же дѣ́еши. ѡ҆ста́ви ꙗ҆̀же и҆́маши, и҆ притецы̀ къ покаѧ́нїю.

~Ѡ҆ нїнеѵі́тѧнѣхъ, дꙋшѐ, слы́шала є҆сѝ, ка́ющихсѧ бг҃ꙋ во вре́тищи и҆ пе́пелѣ: си̑мъ не
подража́ла є҆сѝ, но ꙗ҆ви́ласѧ є҆сѝ ѕлѣ́йши всѣ́хъ, пре́жде зако́на и҆ по зако́нѣ прегрѣши́вшихъ.

~Слы́шала є҆сѝ ѡ҆ і҆еремі́и, дꙋшѐ, въ ро́вѣ ти́ннѣмъ ѡ҆ гра́дѣ сїѡ́нѣ рыда́ньми вопїю́щемъ и҆
сле́зъ и҆́щꙋщемъ: подража́й сегѡ̀ плаче́вномꙋ житїю̀ и҆ сп҃се́шисѧ.

~І҆ѡ́на въ ѳарсі́съ ѿбѣжѐ, проразꙋмѣ́въ ѡ҆браще́нїе нїнеѵі́тѧнъ, разꙋмѣ́ бо ꙗ҆́кѡ прⷪ҇ро́къ
бж҃їе бл҃госе́рдїе: тѣ́мже ревнова́ше прⷪ҇ро́чествꙋ не солга́тисѧ.

~Ѡ҆ данїи́лѣ въ ро́вѣ слы́шала є҆сѝ, ѽ дꙋшѐ, ка́кѡ заградѝ ᲂу҆ста̀ ѕвѣре́й: ᲂу҆вѣ́дѣла є҆сѝ,
ка́кѡ ѻ҆́троцы со а҆за́рїею погаси́ша вѣ́рою пла́мень пе́щи горѧ́щїй.

~Ѿ ве́тхагѡ завѣ́та всѧ̑ приведо́хъ тѝ, дꙋшѐ, къ подо́бїю: подража́й бг҃олюби̑вымъ дѣѧ́нїємъ
првⷣныхъ, и҆збѣ́гни же па́ки грѣхѡ́въ лꙋка́выхъ.

~Правосꙋ́де сп҃се, поми́лꙋй и҆ и҆зба́ви мѧ̀ ѿ ѻ҆гнѧ̀ и҆ преще́нїѧ, є҆́же и҆́мамъ на сꙋдѣ̀ пра́веднѡ
под̾ѧ́ти: ѡ҆сла́би мѝ пре́жде конца̀, добродѣ́телїю и҆ покаѧ́нїемъ.

~Ꙗ҆́кѡ разбо́йникъ вопїю́ ти: помѧни́ мѧ. ꙗ҆́кѡ пе́тръ пла́чꙋ го́рцѣ. ѡ҆сла́би мѝ, сп҃се: зовꙋ̀
ꙗ҆́кѡ мыта́рь, слезю̀ ꙗ҆́кѡ блꙋдни́ца. прїимѝ моѐ рыда́нїе, ꙗ҆́коже нѣ́когда ханане́ино.

~Гное́нїе смире́нныѧ моеѧ̀ дꙋшѝ, сп҃се, и҆сцѣлѝ: є҆ди́не врачꙋ̀, пла́стырь мнѣ̀ наложѝ, и҆
є҆ле́й и҆ вїно̀, дѣла̀ покаѧ́нїѧ, ᲂу҆миле́нїе со слеза́ми.

~Ханане́и подража́ѧ, и҆ а҆́зъ вопїю̀ сн҃ꙋ дв҃довꙋ: поми́лꙋй мѧ̀. каса́юсѧ кра́ѧ ри́зы, ꙗ҆́коже
кровоточи́ваѧ: пла́чꙋ, ꙗ҆́коже ма́рѳа и҆ марі́а над̾ ла́заремъ.

~Сле́знꙋю стклѧ́ницꙋ и҆стощава́ѧ ꙗ҆́кѡ мѵ́ро на главꙋ̀, взыва́ю тѝ, сп҃се, ꙗ҆́коже блꙋдни́ца,
млⷭ҇ти и҆́щꙋщаѧ, мольбꙋ̀ приношꙋ̀, и҆ ѡ҆ставле́нїе прошꙋ̀ прїѧ́ти мѝ.

~А҆́ще и҆ никто́же ꙗ҆́коже а҆́зъ согрѣшѝ тебѣ̀, но ѻ҆ба́че прїимѝ и҆ менѐ, бл҃госе́рдый сп҃се,
стра́хомъ ка́ющасѧ и҆ любо́вїю зовꙋ́ща: согрѣши́хъ тебѣ̀ є҆ди́номꙋ, беззако́нновахъ, поми́лꙋй мѧ̀.

~Пощадѝ, сп҃се, твоѐ созда́нїе, и҆ взыщѝ ꙗ҆́кѡ па́стырь поги́бшее ѻ҆вча̀: заблꙋ́ждшаго и҆схитѝ
ѿ во́лка, сотвори́ мѧ а҆́гнца во ста́дѣ твои́хъ ѻ҆ве́цъ.

~Є҆гда̀ сѧ́деши, сꙋдїѐ, ꙗ҆́кѡ бл҃госе́рдъ, и҆ пока́жеши стра́шнꙋю сла́вꙋ твою̀, хрⷭ҇тѐ: ѽ кі́й
стра́хъ тогда̀, пе́щи горѧ́щей, и҆ всѣ̑мъ боѧ́щымсѧ нестерпи́магѡ сꙋди́ща твоегѡ̀!

=Марі́и:= ~Свѣ́та незаходи́магѡ мт҃и тѧ̀ просвѣти́вши, ѿ ѡ҆мраче́нїѧ страсте́й разрѣшѝ: тѣ́мже
воспрїи́мши дх҃а бл҃года́ть, просвѣтѝ, марі́е, тѧ̀ вѣ́рнѡ восхвалѧ́ющыѧ.

=Марі́и:= ~Чꙋ́до но́во вои́стиннꙋ ви́дѣвъ въ тебѣ̀, ма́ти, ᲂу҆жаса́шесѧ бж҃е́ственный зѡсі́ма:
а҆́гг҃ла бо зрѧ́ше во пло́ти, и҆ ᲂу҆́жасомъ ве́сь и҆сполнѧ́шесѧ, воспѣва́ѧ хрⷭ҇та̀ во вѣ́ки.

=А҆ндре́ю:= ~Ꙗ҆́кѡ дерзнове́нїе и҆мы́й ко гдⷭ҇ꙋ, а҆ндре́е, кри́тꙋ честна́ѧ похвало̀, молю̀, моли́сѧ
разрѣше́нїе ѿ ᲂу҆́зъ беззако́нїѧ ны́нѣ ѡ҆брѣстѝ мнѣ̀ мл҃твами твои́ми, покаѧ́нїѧ ᲂу҆чи́телю и҆
преподо́бныхъ сла́во.

=Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.=

=Трⷪ҇ченъ:= ~Безнача́льне ѻ҆́ч҃е, сн҃е собезнача́льне, ᲂу҆тѣ́шителю бл҃гі́й, дш҃е пра́вый: сло́ва
бж҃їѧ роди́телю, ѻ҆ц҃а̀ безнача́льна сло́ве, дш҃е живы́й и҆ зи́ждѧй, трⷪ҇це є҆ди́нице, поми́лꙋй
мѧ̀.

=Бг҃оро́диченъ:= ~Внꙋ́трь во чре́вѣ твое́мъ, пречⷭ҇таѧ, мы́сленнаѧ порфѵ́ро є҆мманꙋ́илева, ꙗ҆́кѡ ѿ
ѡ҆багре́нїѧ червлени́цы, пло́ть сои҆стка́сѧ: сегѡ̀ ра́ди тѧ бцⷣꙋ вои́стиннꙋ почита́емъ.

=Хва́лимъ, бл҃гослови́мъ, покланѧ́емсѧ гдⷭ҇еви:=

=И҆ па́ки і҆рмо́съ.=
{{text_align=center}}

=Трипѣ́снецъ. Гла́съ и҃.=
{{text_align=center}}

=Пѣ́снь ѳ҃.=
{{text_align=center}}

=І҆рмо́съ:= ~Вои́стиннꙋ бцⷣꙋ тѧ̀ и҆сповѣ́дꙋемъ сп҃се́ннїи тобо́ю, дв҃о чтⷭ҇аѧ, съ безпло́тными
ли́ки тѧ̀ велича́юще.

~И҆сто́чницы спаси́тельныѧ воды̀ ꙗ҆́вльшесѧ, а҆пⷭ҇ли, дꙋ́шꙋ мою̀ ѡ҆роси́те, и҆ста́ѧвшꙋю грѣха̀
жа́ждою.

~Пла́вающаго въ пꙋчи́нѣ поги́бели, и҆ въ погрꙋже́нїи ᲂу҆жѐ сꙋ́ща, твое́ю десни́цею, ꙗ҆́коже
петра̀, гдⷭ҇и, сп҃си́ мѧ.

~Ꙗ҆́кѡ со́ль вкꙋ́сныхъ ᲂу҆че́нїй сꙋ́ще, гни́льство ᲂу҆ма̀ моегѡ̀ и҆зсꙋши́те, и҆ невѣ́дѣнїѧ тьмꙋ̀
ѿгони́те.

=Бг҃оро́диченъ:= ~Ꙗ҆́кѡ ра́дость роди́вшаѧ, влⷣчце, пла́чь мнѣ̀ пода́ждь, и҆́мже бж҃е́ственное
ᲂу҆тѣше́нїе въ бꙋ́дꙋщемъ днѝ ѡ҆брѣстѝ возмогꙋ̀.

=И҆́ный.=
{{text_align=center}}

=І҆рмо́съ:= ~Тѧ̀ нб҃сѐ и҆ землѝ хода́таицꙋ:

~Тѧ̀, бл҃госла́вное а҆пⷭ҇ль собра́нїе, пѣ́сньми велича́емъ: вселе́ннѣй бо свѣти̑ла свѣ̑тлаѧ
ꙗ҆ви́стесѧ, прельще́нїе ѿгонѧ́юще.

~є҆ѵⷢ҇льскою мре́жею ва́шею словє́сныѧ ры̑бы ᲂу҆ловлѧ́юще, сїѧ̑ приноси́те всегда̀ вь снѣ́дь
хрⷭ҇тꙋ̀, а҆пⷭ҇ли бл҃же́ннїи.

~Въ ва́шемъ къ бг҃ꙋ проше́нїи помѧни́те на́съ, а҆пⷭ҇ли, ѿ всѧ́кагѡ и҆скꙋше́нїѧ и҆зба́витисѧ,
мо́лимсѧ, любо́вїю воспѣва́ющымъ ва́съ.

=Трⷪ҇ченъ:= ~Тѧ̀ трїѷпоста́снꙋю є҆ди́ницꙋ, ѻ҆́ч҃е и҆ сн҃е со дх҃омъ, є҆ди́наго бг҃а є҆диносꙋ́щна
пою̀, трⷪ҇цꙋ є҆диноси́льнꙋю и҆ безнача́льнꙋю.

=Бг҃оро́диченъ:= ~Тѧ̀ дѣтороди́тельницꙋ и҆ дв҃ꙋ всѝ ро́ди ᲂу҆бл҃жа́емъ, ꙗ҆́кѡ тобо́ю и҆зба́влени ѿ
клѧ́твы: ра́дость бо на́мъ родила̀ є҆сѝ гдⷭ҇а.

=Вели́кагѡ канѡ́на.=
{{text_align=center}}

=І҆рмо́съ:= ~Безсѣ́меннагѡ зача́тїѧ ржⷭ҇тво̀ несказа́нно є҆́сть, мт҃ре безмꙋ́жныѧ нетлѣ́ненъ
пло́дъ: бж҃їе бо рожде́нїе ѡ҆бновлѧ́етъ є҆стества̀. тѣ́мже тѧ̀ всѝ ро́ди, ꙗ҆́кѡ бг҃оневѣ́стнꙋю
мт҃рь, правосла́внѡ велича́емъ.

=Оу҆́=мъ ѡ҆стрꙋпи́сѧ, тѣ́ло ѡ҆болѣ́знисѧ, недꙋ́гꙋетъ дꙋ́хъ, сло́во и҆знемо́же, житїѐ ᲂу҆мертви́сѧ,
коне́цъ при две́рехъ. тѣ́мже, моѧ̀ ѡ҆каѧ́ннаѧ дꙋшѐ, что̀ сотвори́ши, є҆гда̀ прїи́детъ сꙋдїѧ̀
и҆спыта́ти твоѧ̑;

~Мѡѷсе́ово приведо́хъ тѝ, дꙋшѐ, мїротворе́нїе, и҆ ѿ тогѡ̀ всѐ завѣ́тное писа́нїе, повѣ́дающее
тебѣ̀ пра́вєдныѧ и҆ непра́вєдныѧ: ѿ ни́хже вторы̑мъ, ѽ дꙋшѐ, подража́ла є҆сѝ, а҆ не пє́рвымъ,
пред̾ бг҃омъ согрѣши́вши.

~Зако́нъ и҆знемо́же, пра́здно є҆́сть є҆ѵⷢ҇лїе, писа́нїе же всѐ въ тебѣ̀ небре́жно бы́сть,
прⷪ҇ро́цы и҆знемого́ша, и҆ всѧ́кое пра́ведное сло́во: стрꙋ́пи твоѝ, ѽ дꙋшѐ, ᲂу҆мно́жишасѧ, не
сꙋ́щꙋ врачꙋ̀ и҆сцѣлѧ́ющꙋ тѧ̀.

~Но́вагѡ писа́нїѧ привождꙋ́ ти ᲂу҆каза̑нїѧ, вводѧ̑щаѧ тѧ̀, дꙋшѐ, ко ᲂу҆миле́нїю: пра́вєднымъ
ᲂу҆́бо поревнꙋ́й, грѣ́шныхъ же ѿвраща́йсѧ, и҆ ᲂу҆ми́лостиви хрⷭ҇та̀ мл҃твами и҆ поще́ньми, и҆
чистото́ю, и҆ бл҃гоговѣ́нїемъ.

~Хрⷭ҇то́съ вочл҃вѣ́чисѧ, призва́въ къ покаѧ́нїю разбо́йники и҆ блꙋдни̑цы: дꙋшѐ, пока́йсѧ, две́рь
црⷭ҇твїѧ ѿве́рзесѧ ᲂу҆жѐ, и҆ предвосхища́ютъ є҆̀ фарїсе́є и҆ мытарѝ и҆ прелюбодѣ́и ка́ющїисѧ.

~Хрⷭ҇то́съ вочл҃вѣ́чисѧ, пло́тїю прїѻбщи́всѧ мѝ, и҆ всѧ̑, є҆ли̑ка сꙋ́ть є҆стества̀, хотѣ́нїемъ
и҆спо́лни, грѣха̀ кромѣ̀, поредпоказꙋ́ѧ тебѣ̀, ѽ дꙋшѐ, подо́бїе и҆ ѡ҆́бразъ своегѡ̀
снизхожде́нїѧ.

~Хрⷭ҇то́съ волхвы̀ сп҃сѐ, па́стыри созва̀, младе́нєцъ мно́жєства показа̀ мч҃ники, ста́рцы
просла́ви, и҆ ста́рꙋю вдови́цꙋ, и҆́хже не поревнова́ла є҆сѝ, дꙋшѐ, ни дѣѧ́нїємъ, ни житїю̀: но
го́ре тебѣ̀, є҆гда̀ бꙋ́деши сꙋди́тисѧ.

~Пости́всѧ гдⷭ҇ь дні́й четы́редесѧть въ пꙋсты́ни, послѣдѝ взалка̀, показꙋ́ѧ чл҃вѣ́ческое. дꙋшѐ, да
не ᲂу҆ны́еши, а҆́ще тебѣ̀ приложи́тсѧ вра́гъ: мл҃твою же и҆ посто́мъ ѿ но́гъ твои́хъ да ѿрази́тсѧ.

~Хрⷭ҇то́съ и҆скꙋша́емь быва́ше, дїа́волъ и҆скꙋша́ше, показꙋ́ѧ ка́менїе, да хлѣ́би бꙋ́дꙋтъ: на
го́рꙋ возведѐ ви́дѣти всѧ̑ ца̑рствїѧ мі́ра во мгнове́нїи. бо́йсѧ, ѽ дꙋшѐ, ловле́нїѧ, трезви́сѧ,
моли́сѧ на всѧ́кїй ча́съ бг҃ꙋ.

~Го́рлица пꙋстынолю́бнаѧ возгласѝ, гла́съ вопїю́щагѡ, хрⷭ҇то́въ свѣти́льникъ, проповѣ́дꙋѧй
покаѧ́нїе: но и҆́рѡдъ беззако́ннова со и҆рѡдїа́дою. блюдѝ, дꙋшѐ моѧ̀, да не ᲂу҆вѧ́знеши въ сѣ́ти
беззако́нныхъ, но ѡ҆блобыза́й покаѧ́нїе.

~Въ пꙋсты́ню всели́сѧ прⷣте́ча бл҃года́ти, и҆ і҆ꙋде́а всѧ̀ и҆ самарі́а слы́шавше и҆дѧ́хꙋ и҆
и҆сповѣ́дахꙋ грѣхѝ своѧ̑, креща́ющесѧ ᲂу҆се́рднѡ: и҆́мже ты̀ не подража́ла є҆сѝ, дꙋшѐ.

~Бра́къ ᲂу҆́бѡ че́стенъ, и҆ ло́же нескве́рно: ѻ҆боѧ̑ бо хрⷭ҇то́съ пре́жде бл҃гословѝ, пло́тїю
ꙗ҆ды́й, и҆ въ ка́нѣ на бра́цѣ во́дꙋ вїно̀ соверша́ѧ, и҆ показꙋ́ѧ пе́рвое чꙋ́до: да ты̀
и҆змени́шисѧ, ѽ дꙋшѐ.

~Разсла́бленнаго стѧгнꙋ̀ хрⷭ҇то́съ, ѻ҆́дръ взе́мша: и҆ ю҆́ношꙋ ᲂу҆ме́рша воздви́же, вдови́че
рожде́нїе, и҆ со́тнича ѻ҆́трока: и҆ самарѧны́ни ꙗ҆вле́й́сѧ, въ дꙋ́сѣ слꙋ́жбꙋ тебѣ̀, дꙋшѐ,
предживописа̀.

~Кровоточи́вꙋю и҆сцѣлѝ прикоснове́нїемъ кра́ѧ ри́зна гдⷭ҇ь: прокажє́нныѧ ѡ҆чи́сти: слѣпы̑ѧ и҆
хромы̑ѧ просвѣти́въ, и҆спра́ви: глꙋхі̑ѧ же и҆ нѣмы̑ѧ и҆ нича́щꙋю ни́зꙋ и҆сцѣлѝ сло́вомъ: да ты̀
сп҃се́шисѧ, ѡ҆каѧ́ннаѧ дꙋшѐ.

~Недꙋ́ги и҆сцѣлѧ́ѧ, ни́щымъ бл҃говѣствова́ше хрⷭ҇то́съ сло́во: хромы̑ѧ ᲂу҆врачева̀, съ мытарѝ
ꙗ҆дѧ́ше, со грѣ̑шники бесѣ́доваше: і҆аі́ровы дще́ре дꙋ́шꙋ пред̾ꙋме́ршꙋю возвратѝ прикоснове́нїемъ
рꙋкѝ.

~Мыта́рь сп҃са́шесѧ, и҆ блꙋдни́ца цѣломꙋ́дрствоваше, фарїсе́й же хвалѧ́сѧ ѡ҆сꙋжда́шесѧ. ѻ҆́въ
ᲂу҆́бѡ млⷭ҇тивъ бꙋ́ди мѝ: ѻ҆́ва же: поми́лꙋй мѧ̀. се́й же велича́шесѧ, вопїѧ̀: бж҃е, бл҃годарю́
тѧ: и҆ про́чыѧ безꙋ̑мныѧ глаго́лы.

~Закхе́й мыта́рь бѣ̀, но ѻ҆ба́че сп҃са́шесѧ, и҆ фарїсе́й сі́мѡнъ соблажнѧ́шесѧ, и҆ блꙋдни́ца
прїи́мше ѡ҆ста́витєльнаѧ разрѣшє́нїѧ ѿ и҆мꙋ́щагѡ си́лꙋ ѡ҆ставлѧ́ти грѣхѝ: то́й потщи́сѧ, дꙋшѐ,
подража́ти.

~Блꙋдни́цѣ, ѽ ѡ҆каѧ́ннаѧ дꙋшѐ моѧ̀, не поревнова́ла є҆сѝ, ꙗ҆́же прїи́мши мѵ́ра а҆лава́стръ, со
слеза́ми пома́за и҆ власмѝ ѡ҆трѐ но́зѣ гдⷭ҇ꙋ, пре́жнихъ согрѣше́нїй є҆ѧ̀ рꙋкописа́нїе
раздира́ющемꙋ.

~Гра́ды, и҆̀мже дадѐ хрⷭ҇то́съ бл҃говѣ́стїе, дꙋшѐ моѧ̀, ᲂу҆вѣ́дала є҆сѝ, ка́кѡ про́клѧти бы́ша.
ᲂу҆бо́йсѧ ᲂу҆каза́нїѧ, да не бꙋ́деши ꙗ҆́коже ѻ҆́ни: ты̑ѧ, бо содо́млѧнѡмъ ᲂу҆подо́бивъ, влⷣка да́же
до а҆́да ѡ҆сꙋдѝ.

~Да не го́ршаѧ, ѽ дꙋшѐ моѧ̀, ꙗ҆ви́шисѧ ѿча́ѧнїемъ, ѡ҆ вѣ́рѣ ханане́и слы́шавшаѧ, є҆ѧ́же ра́ди дщѝ
сло́вомъ бж҃їимъ и҆сцѣли́сѧ. сн҃е дв҃довъ, сп҃сѝ и҆ менѐ, воззовѝ и҆з̾ глꙋбины̀ се́рдца, ꙗ҆́коже
ѻ҆на̀ хрⷭ҇тꙋ̀.

=Оу҆=милосе́рдисѧ, сп҃си́ мѧ, сн҃е дв҃довъ, поми́лꙋй, бѣснꙋ́ющыѧсѧ сло́вомъ и҆сцѣли́вый, гла́съ же
бл҃госе́рдый ꙗ҆́кѡ разбо́йникꙋ мнѣ̀ рцы̀: а҆ми́нь глаго́лю тебѣ̀, со мно́ю бꙋ́деши въ раѝ, є҆гда̀
прїидꙋ̀ во сла́вѣ мое́й.

~Разбо́йникъ хꙋ́лѧше тѧ̀, разбо́йникъ бг҃осло́вѧше тѧ̀, ѻ҆́ба бо на крⷭ҇тѣ̀ съ тобо́ю ви́сѧста: но,
ѽ многомлⷭ҇тиве, ꙗ҆́кѡ вѣ́рномꙋ разбо́йникꙋ твоемꙋ̀, позна́вшемꙋ тѧ̀ бг҃а, и҆ мнѣ̀ ѿве́рзи две́рь
сла́внагѡ црⷭ҇твїѧ твоегѡ̀.

~Тва́рь содрога́шесѧ распина́ема тѧ̀ ви́дѧщи, го́ры и҆ ка́мєнїѧ стра́хомъ распада́хꙋсѧ, и҆ землѧ̀
сотрѧса́шесѧ, и҆ а҆́дъ ѡ҆бнажа́шесѧ, и҆ соѡмрача́шесѧ свѣ́тъ во днѝ, зрѧ̀ тебѐ, і҆и҃се,
пригвожде́нна пло́тїю.

~Досто́йныхъ покаѧ́нїѧ плодѡ́въ не и҆стѧжѝ ѿ менє̀, и҆́бо крѣ́пость моѧ̀ во мнѣ̀ ѡ҆скꙋдѣ̀: се́рдце
мнѣ̀ да́рꙋй при́снѡ сокрꙋше́нное, нищетꙋ́ же дх҃о́внꙋю, да сїѧ̑ тебѣ̀ принесꙋ̀, ꙗ҆́кѡ прїѧ́тнꙋю
же́ртвꙋ, є҆ди́не сп҃се.

~Сꙋдїѐ мо́й и҆ вѣ́дче мо́й, хотѧ́й па́ки прїитѝ со а҆́гг҃лы сꙋди́ти мі́рꙋ всемꙋ̀, млⷭ҇тивнымъ
твои́мъ ѻ҆́комъ тогда̀ ви́дѣвъ мѧ̀ пощадѝ, и҆ ᲂу҆ще́дри мѧ̀, і҆и҃се, па́че всѧ́кагѡ є҆стества̀
человѣ́ча согрѣши́вша.

=Марі́и: Оу҆=диви́ла є҆сѝ стра́ннымъ житїе́мъ твои́мъ всѧ̑ а҆́гг҃лѡвъ чи́ны и҆ человѣ́кѡвъ
собо́ры, невеще́ственнѡ пожи́вши, и҆ є҆стество̀ превозше́дши: сегѡ̀ ра́ди, ꙗ҆́кѡ невеще́ственнаѧ
марі́е, нога́ма вше́дши і҆орда́нъ прешла̀ є҆сѝ.

=Марі́и: Оу҆=ми́лостиви созда́телѧ ѡ҆ хва́лѧщихъ тѧ̀, прпⷣбнаѧ ма́ти, и҆зба́витисѧ ѿ ѡ҆ѕлобле́нїй
и҆ скорбе́й, ѡ҆́крестъ напа́дающихъ, да и҆зба́вившесѧ ѿ напа́стей, непреста́ннѡ велича́емъ
просла́вившаго тѧ̀ гдⷭ҇а.

=А҆ндре́ю:= ~А҆ндре́е честны́й и҆ ѻ҆́тче требл҃же́ннѣйшїй, па́стырю кри́тскїй, не преста́й молѧ́сѧ
ѡ҆ воспѣва́ющихъ тѧ̀, да и҆зба́вимсѧ всѝ ѿ гнѣ́ва и҆ ско́рби и҆ тлѣ́нїѧ, свободи́мсѧ ѿ
прегрѣше́нїй, чтꙋ́щїи твою̀ па́мѧть вѣ́рнѡ.

=Трⷪ҇ченъ:= ~Трⷪ҇це є҆диносꙋ́щнаѧ, є҆ди́нице трїѷпоста́снаѧ, тѧ̀ воспѣва́емъ, ѻ҆ц҃а̀ сла́вѧще, сн҃а
велича́юще и҆ дх҃ꙋ покланѧ́ющесѧ, є҆ди́номꙋ є҆стество́мъ вои́стиннꙋ бг҃ꙋ, жи́зни и҆ жи́знемъ,
црⷭ҇твꙋ безконе́чномꙋ.

=Бг҃оро́диченъ:= ~Гра́дъ тво́й сохранѧ́й, бг҃ороди́тельнице пречⷭ҇таѧ: въ тебѣ́ бо се́й вѣ́рнѡ
ца́рствꙋѧ, въ тебѣ̀ и҆ ᲂу҆твержда́етсѧ, и҆ тобо́ю побѣжда́ѧ, побѣжда́етъ всѧ́кое и҆скꙋше́нїе, и҆
плѣнѧ́етъ сꙋпоста́ты, и҆ ᲂу҆строѧ́етъ владѡ́мыѧ.

=И҆ а҆́бїе і҆рмо́съ. Свѣти́ленъ, ꙗ҆́кѡ ѡ҆бы́чно.=
{{text_align=center}}

=На стїхо́внѣ самогла́сенъ, два́жды, гла́съ и҃:=
{{text_align=center}}

~Въ разбо́йничєскаѧ нападє́нїѧ впа́дши, дꙋшѐ моѧ̀, лю́тѣ ᲂу҆ѧ́звлена є҆сѝ, ѿ свои́хъ согрѣше́нїй
предана́ бы́вши неразꙋ̑мнымъ врагѡ́мъ. но ꙗ҆́кѡ и҆мꙋ́щаѧ вре́мѧ во ᲂу҆миле́нїи возопі́й:
ᲂу҆пова́нїе ненаде́жныхъ, жи́знь ѿча́ѧвшихсѧ, сп҃се, возста́ви и҆ сп҃си́ мѧ.

=Мч҃нченъ:= ~Во брѡнѧ̀ вѣ́ры ѡ҆бо́лкшесѧ до́брѣ и҆ ѡ҆́бразомъ крⷭ҇та̀ воѡрꙋжи́вше себѐ, во́ини
бл҃гомо́щнїи показа́стесѧ: мꙋчи́телємъ мꙋ́жески проти́вистесѧ, и҆ дїа́воле прельще́нїе
потреби́сте: побѣди́телє бы́вше, вѣнцє́въ сподо́бистесѧ. моли́тесѧ при́снѡ ѡ҆ на́съ сп҃сти́сѧ
дꙋша́мъ на́шымъ.

=Сла́ва, и҆ ны́нѣ, бг҃оро́диченъ:=
{{text_align=center}}

~Прїимѝ гла́сы ра̑бъ твои́хъ, всечⷭ҇таѧ бцⷣе дв҃о, и҆ молѝ непреста́ннѡ, грѣхѡ́въ разрѣше́нїю и҆
ми́рꙋ дарова́тисѧ на́мъ.

=Совокꙋплѧ́емъ же и҆ а҃-й ча́съ, без̾ стїхосло́вїѧ. По трист҃о́мъ, на всѣ́хъ часѣ́хъ конда́къ:=
~Дꙋшѐ моѧ̀, дꙋшѐ моѧ̀:

=На г҃-мъ часѣ̀ каѳі́сма ѳ҃-ѧ, на ѕ҃-мъ і҃-ѧ.=

=На ѕ҃-мъ же часѣ̀, тропа́рь прⷪ҇ро́чества, гла́съ ѕ҃:=
{{text_align=center}}

~Бл҃госе́рде, долготерпѣли́ве, вседержи́телю гдⷭ҇и, низпослѝ млⷭ҇ть твою̀ на лю́ди твоѧ̑.

=Прокі́менъ, ѱало́мъ ч҃ѕ, гла́съ ѕ҃:= ~Гдⷭ҇ь воцр҃и́сѧ, да ра́дꙋетсѧ землѧ̀.

=Сті́хъ:= ~Да веселѧ́тсѧ ѻ҆́строви мно́зи.

=Прⷪ҇ро́чества и҆са́їина чте́нїе. \[Глава̀ м҃в, ст. є҃-ѕ҃і\].=
{{text_align=center}}

**~Т**а́кѡ глаго́летъ гдⷭ҇ь бг҃ъ, сотвори́вый нб҃о и҆ водрꙋзи́вый є҆̀, ᲂу҆твержде́й зе́млю и҆ ꙗ҆̀же
на не́й, и҆ даѧ́й дыха́нїе лю́демъ, и҆̀же на не́й, и҆ дꙋ́хъ ходѧ́щымъ на не́й: а҆́зъ гдⷭ҇ь бг҃ъ
призва́хъ тѧ̀ въ пра́вдѣ, и҆ ᲂу҆держꙋ̀ за рꙋ́кꙋ твою̀, и҆ ᲂу҆крѣплю̀ тѧ̀: и҆ да́хъ тѧ̀ въ завѣ́тъ
ро́да і҆и҃лева, во свѣ́тъ ꙗ҆зы́кѡвъ, ѿве́рсти ѻ҆́чи слѣпы́хъ, и҆звестѝ ѿ ᲂу҆́зъ свѧ̑занныѧ, и҆ и҆з̾
до́мꙋ темни́цы, и҆ сѣдѧ́щыѧ во тьмѣ̀. А҆́зъ гдⷭ҇ь бг҃ъ, сїѐ моѐ є҆́сть и҆́мѧ: сла́вы моеѧ̀
и҆но́мꙋ не да́мъ, нижѐ добродѣ́телей мои́хъ и҆стꙋка̑ннымъ. Ꙗ҆̀же и҆з̾ нача́ла, сѐ прїидо́ша: и҆
нѡ́ваѧ, ꙗ҆̀же а҆́зъ возвѣщꙋ̀, и҆ пре́жде не́же возвѣсти́ти, ꙗ҆ви́шасѧ ва́мъ. Воспо́йте гдⷭ҇еви
пѣ́снь но́вꙋ: нача́льство є҆гѡ̀, просла́вите и҆́мѧ є҆гѡ̀ ѿ конє́цъ землѝ, сходѧ́щїи въ мо́ре и҆
пла́вающїи по немꙋ̀, ѻ҆́строви и҆ живꙋ́щїи на ни́хъ. Возвесели́сѧ, пꙋсты́не, и҆ вє́си є҆ѧ̀,
придвѡ́рїѧ, и҆ живꙋ́щїи въ кида́рѣ: возвеселѧ́тсѧ живꙋ́щїи на ка́мени, ѿ кра́ѧ го́ръ возопїю́тъ.
Дадѧ́тъ бг҃ꙋ сла́вꙋ, добродѣ́тєли є҆гѡ̀ во ѻ҆́стровѣхъ возвѣстѧ́тъ. Гдⷭ҇ь бг҃ъ си́лъ и҆зы́детъ и҆
сокрꙋши́тъ ра́ть, воздви́гнетъ рве́нїе и҆ возопїе́тъ на врагѝ своѧ̑ съ крѣ́постїю. Молча́хъ,
є҆да̀ и҆ всегда̀ ᲂу҆молчꙋ̀ и҆ потерплю̀; Терпѣ́хъ ꙗ҆́кѡ ражда́ющаѧ, и҆стреблю̀ и҆ и҆зсꙋшꙋ̀ вкꙋ́пѣ:
ѡ҆пꙋстошꙋ̀ го́ры и҆ хо́лмы, и҆ всѧ́кꙋ травꙋ̀ и҆́хъ и҆зсꙋшꙋ̀, и҆ положꙋ̀ рѣ́ки во ѻ҆́стровы, и҆ лꙋ́ги
и҆зсꙋшꙋ̀. И҆ наведꙋ̀ слѣпы̑ѧ на пꙋ́ть, є҆го́же не ви́дѣша, и҆ по стезѧ́мъ, и҆́хже не зна́ша, ходи́ти
сотворю̀ и҆̀мъ: сотворю̀ и҆̀мъ тьмꙋ̀ во свѣ́тъ, и҆ стро́пѡтнаѧ въ пра̑ваѧ: сїѧ̑ глаго́лы сотворю̀,
и҆ не ѡ҆ста́влю и҆́хъ.

=Прокі́менъ, ѱало́мъ ч҃з, гла́съ ѕ҃:= ~Воспо́йте гдⷭ҇еви пѣ́снь но́вꙋ, ꙗ҆́кѡ ди̑вна сотворѝ гдⷭ҇ь,
сп҃сѐ є҆го̀ десни́ца є҆гѡ̀. =Сті́хъ:= ~Ви́дѣша всѝ концы̀ землѝ сп҃се́нїе бг҃а на́шегѡ.

=На ѳ҃-мъ часѣ̀ каѳі́сма а҃і.=
{{text_align=center}}

![Рисунок 45](Pictures/100000000000023B0000003F7187A90AB1DEF3F1.png)

![Рисунок 44](Pictures/100000000000037D000000536BBF756C4B67223A.png)

=Въ четверто́къ ве́чера,=
{{text_align=center}}

=по предначина́тельнѣмъ стїхосло́вимъ, вмѣ́стѡ: Ко гдⷭ҇ꙋ, внегда̀ скорбѣ́ти мѝ: каѳі́смꙋ в҃і.
Кле́плетъ же свѣти́льничное поско́рѡ, трꙋда̀ ра́ди бдѣ́ннагѡ. На Гдⷭ҇и воззва́хъ, поста́вимъ
стїхѡ́въ і҃.=
{{text_align=center}}

=И҆ пое́мъ самогла́сенъ, два́жды, гла́съ и҃:=
{{text_align=center}}

~Самовла́стнѡ совлеко́хсѧ, пе́рвымъ мои́мъ престꙋпле́нїемъ, добродѣ́телей бл҃голѣ́пїѧ: ѡ҆блеко́хсѧ
же въ сїѐ па́ки, снизхожде́нїемъ твои́мъ ко мнѣ̀, сло́ве бж҃їй. не презрѣ́лъ бо мѧ̀ є҆сѝ въ
лю́тыхъ страсте́хъ и҆з̾ѧ́звлена и҆ разбо́йнически на пꙋтѝ попра́на: но всекрѣ́пкою твое́ю си́лою
снабдѣ́въ мѧ̀, застꙋпле́нїѧ сподо́билъ є҆сѝ, многомлⷭ҇тиве.

=Мч҃нченъ:= ~Мч҃нцы гдⷭ҇ни, всѧ́ко мѣ́сто ѡ҆сщ҃а́ете, и҆ всѧ́къ недꙋ́гъ врачꙋ́ете: и҆ ны́нѣ моли́те,
и҆зба́витисѧ ѿ сѣте́й вра́жїихъ дꙋша́мъ на́шымъ, мо́лимсѧ.

=И҆́ны стїхи̑ры, гла́съ а҃.=
{{text_align=center}}

=Подо́бенъ:= ~Прехва́льнїи мч҃нцы:
{{text_align=center}}

~Пригвожда́емь на крⷭ҇тѣ̀, гдⷭ҇и, а҆да́мово рꙋкописа́нїе бж҃е́ственнымъ копїе́мъ раздра́лъ є҆сѝ:
тѣ́мже расто́ргни ᲂу҆́зы моѧ̑, сло́ве, ꙗ҆́кѡ да принесꙋ̀ тебѣ̀ вѣ́рою же́ртвꙋ хвале́нїѧ, ра́дꙋѧсѧ,
вре́мѧ бл҃гопрїѧ́тное поста̀ ны́нѣ ѡ҆брѣ́тъ, є҆́же всѣ́мъ во сп҃се́нїе показа́лъ є҆сѝ.

~Поще́нїѧ свѣ́тлостїю сїѧ́ѧ, дре́вле мѡѷсе́й сла́вꙋ бж҃їю ви́дѣ: семꙋ̀ поревнова́вши смире́ннаѧ
дꙋшѐ моѧ̀, на крⷭ҇тѣ̀ распросте́ршемꙋ дла̑ни тебє̀ ра́ди бл҃гостїю ᲂу҆годѝ дѣ́лы воздержа́нїѧ и҆
мл҃твы, ꙗ҆́кѡ да полꙋчи́ши бж҃е́ственное наслажде́нїе.

=И҆́на стїхи́ра, гла́съ ѕ҃.=
{{text_align=center}}

=Подо́бенъ:= ~А҆рха́гг҃льски воспои́мъ:
{{text_align=center}}

~Животворѧ́щемꙋ покланѧ́ющесѧ твоемꙋ̀ крⷭ҇тꙋ̀, неизрече́нныѧ къ на́мъ безмѣ́рныѧ твоеѧ̀ бл҃гости,
хрⷭ҇тѐ, и҆ тѣ́мъ просвѣти́вше дꙋ́шы, воспѣва́емъ тѧ̀ непреста́ннѡ, просѧ́ще бл҃годꙋ́шнѡ, въ
ра́дости сконча́ти по́прище поще́нїѧ и҆ дости́гнꙋти стрⷭ҇ти твоѧ̑ воспѣ́ти, гдⷭ҇и, и҆́миже спа́слъ
є҆сѝ ны̀.

=И҆ въ мине́и, д҃. Сла́ва, и҆ ны́нѣ, крⷭ҇тобг҃оро́диченъ.=
{{text_align=center}}

=Вхо́дъ.= ~Свѣ́те ти́хїй:
{{text_align=center}}

=Прокі́менъ, ѱало́мъ ч҃и, гла́съ з҃:= ~Возноси́те гдⷭ҇а бг҃а на́шего, и҆ покланѧ́йтесѧ подно́жїю
нѡ́гꙋ є҆гѡ̀, ꙗ҆́кѡ ст҃о є҆́сть. =Сті́хъ:= ~Гдⷭ҇ь воцр҃и́сѧ, да гнѣ́ваютсѧ лю́дїе.

=Бытїѧ̀ чте́нїе. \[Глава̀ и҃і, ст. к҃-л҃г\].=
{{text_align=center}}

**~Р**ечѐ гдⷭ҇ь: во́пль содо́мскїй и҆ гомо́ррскїй ᲂу҆мно́жисѧ ко мнѣ̀, и҆ грѣсѝ и҆́хъ вели́цы
ѕѣлѡ̀: соше́дъ ᲂу҆̀бо ᲂу҆зрю̀, а҆́ще по во́плю и҆́хъ грѧдꙋ́щемꙋ ко мнѣ̀, соверша́ютсѧ: а҆́ще же нѝ,
да разꙋмѣ́ю. И҆ ѡ҆брати́вшесѧ ѿтꙋ́дꙋ мꙋ́жїе, прїидо́ша въ содо́мъ: а҆враа́мъ же є҆щѐ бѧ́ше стоѧ́й
пред̾ гдⷭ҇емъ. И҆ прибли́живсѧ а҆враа́мъ речѐ: погꙋби́ши ли првⷣнаго съ нечести́вымъ, и҆ бꙋ́детъ
првⷣникъ ꙗ҆́кѡ нечести́вый; А҆́ще бꙋ́дꙋтъ пѧтьдесѧ́тъ првⷣницы во гра́де погꙋби́ши ли ѧ҆̀; не
пощади́ши ли всегѡ̀ мѣ́ста пѧти́десѧти ра́ди првⷣныхъ, а҆́ще бꙋ́дꙋтъ въ не́мъ; Ника́коже ты̀
сотвори́ши по глаго́лꙋ семꙋ̀, є҆́же ᲂу҆би́ти првⷣника съ нечести́вымъ: и҆ бꙋ́детъ првⷣникъ ꙗ҆́кѡ
нечести́вый: ника́коже. Сꙋдѧ́й все́й землѝ, не сотвори́ши ли сꙋда̀; Рече́ же гдⷭ҇ь: а҆́ще бꙋ́дꙋтъ
въ содо́мѣхъ пѧтьдесѧ́тъ првⷣницы во гра́дѣ, ѡ҆ста́влю ве́сь гра́дъ и҆ всѐ мѣ́сто и҆́хъ ра́ди. И҆
ѿвѣща́въ а҆враа́мъ речѐ: ны́нѣ нача́хъ глаго́лати ко гдⷭ҇ꙋ моемꙋ̀, а҆́зъ же є҆́смь землѧ̀ и҆
пе́пелъ: а҆́ще же ᲂу҆ма́лѧтсѧ пѧтьдесѧ́тъ првⷣницы въ четы́редесѧть пѧ́ть, погꙋби́ши ли
четы́редесѧти пѧти́хъ ра́ди ве́сь гра́дъ; и҆ речѐ: не погꙋблю̀, а҆́ще ѡ҆брѧ́щꙋ та́мѡ четы́редесѧть
пѧ́ть. И҆ приложѝ є҆щѐ глаго́лати къ немꙋ̀, и҆ речѐ: а҆́ще же ѡ҆брѧ́щꙋтсѧ та́мѡ четы́редесѧть; И҆
речѐ: не погꙋблю̀ ра́ди четы́редесѧти. И҆ речѐ: что̀, гдⷭ҇и, а҆́ще возглаго́лю: а҆́ще же
ѡ҆брѧ́щетсѧ та́мѡ три́десѧть; И҆ речѐ: не погꙋблю̀ три́десѧтихъ ра́ди. И҆ речѐ: поне́же и҆́мамъ
глаго́лати ко гдⷭ҇ꙋ: а҆́ще же ѡ҆брѧ́щꙋтсѧ та́мѡ два́десѧть; И҆ речѐ: не погꙋблю̀, а҆́ще ѡ҆брѧ́щꙋтсѧ
та́мѡ два́десѧть. И҆ речѐ: что̀, гдⷭ҇и, а҆́ще возглаго́лю є҆щѐ є҆ди́ною; а҆́ще же ѡ҆брѧ́щꙋтсѧ
та́мѡ де́сѧть; И҆ речѐ: не погꙋблю̀ десѧти́хъ ра́ди. Ѿи́де же гдⷭ҇ь, ꙗ҆́кѡ преста̀ глаго́лѧ ко
а҆враа́мꙋ: и҆ а҆враа́мъ возврати́сѧ на мѣ́сто своѐ.

=Прокі́менъ, ѱало́мъ ч҃ѳ, гла́съ ѕ҃:= ~Воскли́кните гдⷭ҇еви, всѧ̀ землѧ̀. =Сті́хъ:= ~Рабо́тайте
гдⷭ҇еви въ весе́лїи.

=При́тчей чте́нїе. \[Глава̀ ѕ҃і, ст. з҃і-л҃г: глава̀ з҃і, ст. а҃-з҃і\].=
{{text_align=center}}

**~П**рїе́млѧй наказа́нїе во бл҃ги́хъ бꙋ́детъ: хранѧ́й же ѡ҆бличє́нїѧ, ᲂу҆мꙋдри́тсѧ. И҆́же
храни́тъ своѧ̑ пꙋти̑, соблюда́етъ свою̀ дꙋ́шꙋ: любѧ́й же живо́тъ сво́й, щади́тъ своѧ̑ ᲂу҆ста̀.
Пре́жде сокрꙋше́нїѧ предварѧ́етъ досажде́нїе, пре́жде же паде́нїѧ, ѕлопомышле́нїе. Лꙋ́чше
кроткодꙋ́шенъ со смире́нїемъ, не́жели и҆́же раздѣлѧ́етъ коры̑сти съ досади́тельми. Разꙋ́мный въ
ве́щехъ ѡ҆брѣта́тель бл҃ги́хъ: надѣ́ѧйсѧ же на гдⷭ҇а бл҃же́нъ. Премꙋ̑дрыѧ и҆ разꙋ̑мныѧ ѕлы́ми
нари́чꙋтъ: сла́дцїи же въ словесѝ, мно́жае ᲂу҆слы́шани бꙋ́дꙋтъ. И҆сто́чникъ живо́тенъ ра́зꙋмъ
стѧжа́вшымъ: наказа́нїе же безꙋ́мныхъ ѕло̀. Се́рдце премꙋ́драгѡ ᲂу҆разꙋмѣ́етъ ꙗ҆̀же ѿ свои́хъ є҆мꙋ̀
ᲂу҆́стъ, во ᲂу҆стна́хъ же но́ситъ ра́зꙋмъ. Со́тове медо́внїи, словеса̀ дѡ́браѧ, сла́дость же и҆́хъ
и҆сцѣле́нїе дꙋшѝ. Сꙋ́ть пꙋтїѐ мнѧ́щїисѧ пра́ви бы́ти мꙋ́жꙋ, ѻ҆ба́че послѣ̑днѧѧ и҆́хъ зрѧ́тъ во
дно̀ а҆́дово. Мꙋ́жъ въ трꙋдѣ́хъ трꙋжда́етсѧ себѣ̀ и҆ и҆знꙋжда́етъ поги́бель свою̀: стропти́вый во
свои́хъ ᲂу҆стѣ́хъ но́ситъ поги́бель. Мꙋ́жъ безꙋ́менъ копа́етъ себѣ̀ ѕла̑ѧ и҆ во ᲂу҆стна́хъ свои́хъ
сокро́виществꙋетъ ѻ҆́гнь. Мꙋ́жъ стропти́вый разсыла́етъ ѕла̑ѧ, и҆ свѣти́льникъ льстѝ вжига́етъ
ѕлы̑мъ, и҆ разлꙋча́етъ дрꙋ́ги. Мꙋ́жъ законопрестꙋ́пенъ прельща́етъ дрꙋ́ги и҆ ѿво́дитъ и҆́хъ въ пꙋти̑
не бла̑ги. ᲂу҆твержда́ѧй ѻ҆́чи своѝ мы́слитъ развращє́ннаѧ, грызы́й же ᲂу҆стнѣ̀ своѝ ѡ҆предѣлѧ́етъ
всѧ̑ ѕла̑ѧ: се́й пе́щь є҆́сть ѕло́бы. Вѣне́цъ хвалы̀ ста́рость: на пꙋте́хъ же пра́вды ѡ҆брѣта́етсѧ.
Лꙋ́чше мꙋ́жъ долготерпѣли́въ па́че крѣ́пкагѡ, \[и҆ мꙋ́жъ ра́зꙋмъ и҆мѣ́ѧй па́че земледѣ́льца
вели́кагѡ\]: ᲂу҆держава́ѧй же гнѣ́въ, па́че взе́млющагѡ гра́дъ. Въ нѣ̑дра вхо́дѧтъ всѧ̑
непра́вєднымъ: ѿ гдⷭ҇а же всѧ̑ пра́вєднаѧ. Лꙋ́чше ᲂу҆крꙋ́хъ хлѣ́ба съ сла́стїю въ ми́рѣ, не́жели
до́мъ и҆спо́лненъ мно́гихъ бл҃ги́хъ и҆ непра́ведныхъ же́ртвъ съ бра́нїю. Ра́бъ смы́сленъ
ѡ҆блада́етъ влады̑ки безꙋ́мными: въ бра́тїѧхъ же раздѣли́тъ \[и҆мѣ́нїе\] на ча̑сти. Ꙗ҆́коже
и҆скꙋша́етсѧ въ пещѝ сребро̀ и҆ зла́то, та́кѡ и҆збра̑ннаѧ сердца̀ ᲂу҆ гдⷭ҇а. Ѕлы́й послꙋ́шаетъ
ѧ҆зы́ка законопрестꙋ́пныхъ: првⷣный же не внима́етъ ᲂу҆стна́мъ лжи̑вымъ. Рꙋга́ѧйсѧ ᲂу҆бо́гомꙋ
раздража́етъ сотво́ршаго є҆го̀: ра́дꙋѧйсѧ же ѡ҆ погиба́ющемъ не ѡ҆безвини́тсѧ: ми́лꙋѧй же
поми́лованъ бꙋ́детъ. Вѣне́цъ ста́рыхъ ча̑да ча̑дъ: похвала́ же ча́дѡмъ ѻ҆тцы̀ и҆́хъ. Вѣ́рномꙋ ве́сь
мі́ръ бога́тство, невѣ́рномꙋ же нижѐ пѣ́нѧзь. Не прили̑чны сꙋ́ть безꙋ́мномꙋ ᲂу҆стнѣ̀ вѣ̑рны, нижѐ
првⷣномꙋ ᲂу҆стнѣ̀ лжи̑вы. Мзда̀ бл҃года́тей наказа́нїе ᲂу҆потреблѧ́ющымъ: и҆ а҆́може а҆́ще
ѡ҆брати́тсѧ, ᲂу҆спѣ́етъ. И҆́же таи́тъ ѡ҆би̑ды, и҆́щетъ любвѐ: а҆ и҆́же ненави́дитъ скрыва́ти,
разлꙋча́етъ дрꙋ́ги и҆ дома̑шнїѧ. Сокрꙋша́етъ преще́нїе се́рдце мꙋ́драгѡ: безꙋ́мный же бїе́мь не
чꙋ́вствꙋетъ \[ра̑нъ\]. Прекослѡ́вїѧ воздви́жетъ всѧ́къ ѕлы́й: гдⷭ҇ь же а҆́гг҃ла неми́лостива
по́слетъ на́нь. Впаде́тъ попече́нїе мꙋ́жꙋ смы́сленнꙋ: безꙋ́мнїи же размышлѧ́ютъ ѕла̑ѧ. Не
воздае́тъ ѕла̑ѧ за бл҃га̑ѧ, не подви́гнꙋтсѧ ѕла̑ѧ и҆з̾ до́мꙋ є҆гѡ̀. Вла́сть дае́тъ словесє́мъ
нача́ло пра́вды: предводи́тельствꙋетъ же скꙋ́дости прѧ̀ и҆ бра́нь. И҆́же сꙋ́дитъ првⷣнаго
непра́веднымъ, непра́веднаго же првⷣнымъ, нечи́стъ и҆ ме́рзокъ ᲂу҆ гдⷭ҇а. Вскꙋ́ю бѧ́ше и҆мѣ́нїе
безꙋ́мномꙋ, стѧжа́ти бо премꙋ́дрости безсе́рдый не мо́жетъ. и҆́же высо́къ твори́тъ сво́й до́мъ,
и҆́щетъ сокрꙋше́нїѧ: ѡ҆строптѣва́ѧй же ᲂу҆чи́тисѧ впаде́тъ въ ѕла̑ѧ. На всѧ́кое вре́мѧ дрꙋ́гъ да
бꙋ́детъ тебѣ̀, бра́тїѧ же въ нꙋ́ждахъ поле́зни да бꙋ́дꙋтъ.

=И҆ про́чее послѣ́дованїе преждеѡсщ҃е́нныхъ, въ не́мже причаща́емсѧ и҆ ст҃ы́хъ хрⷭ҇то́выхъ
та́инствъ.=

=На трапе́зѣ же ꙗ҆ди́мъ є҆ле́й и҆ вїно̀ пїе́мъ, трꙋда̀ ра́ди бдѣ́ннагѡ.=

=Въ Стꙋді́товъ же ᲂу҆ста́въ повелѣва́етъ сꙋ́хо ꙗ҆́сти всю̀ тꙋ́ю седми́цꙋ, па́че и҆ны́хъ, ꙗ҆́кѡ дні́е
пла́ча сꙋ́ть, а҆ не пра́здника: въ си́хъ бо пѣ́ти до́лжно є҆́сть и҆ а҆ллилꙋ́їа. Ст҃ы́ѧ же горы̀
тѵ́пїкъ разсꙋжда́етъ, на ст҃ы́хъ мч҃нкъ м҃, на прⷣте́чевы главы̀ ѡ҆брѣ́тенїе, и҆ въ сре́дꙋ
крⷭ҇топокло́ннꙋю, и҆ на вели́кїй канѡ́нъ, и҆ на несѣда́льное, ꙗ҆́сти два̀ варє́нїѧ съ є҆ле́емъ, и҆
и҆спива́ти по двѣ̀ ча̑ши вїна̀. Сїѧ̑ же назна́меновахомъ любвѝ ва́шей ѿ ѻ҆бои́хъ, да произволѧ́ѧй
сп҃сти́сѧ бл҃гоꙋго́днѣйшее пред̾ бг҃омъ и҆збира́етъ.=

\[зрѝ\] =Подоба́етъ вѣ́дати, ꙗ҆́кѡ а҆́ще слꙋчи́тсѧ бл҃говѣ́щенїе прест҃ы́ѧ бцⷣы въ се́й де́нь,
пое́тсѧ послѣ́дованїе вели́кагѡ канѡ́на пре́жде, съ понедѣ́льника во вто́рникъ, си́рѣчь въ
понедѣ́льникъ ве́чера. Пра́здникъ же быва́етъ непрело́жный.=

![Рисунок 43](Pictures/10000000000001DA000000D000BA7DAE3376CBA9.png)

![Рисунок 42](Pictures/100000000000036D0000008FB4C5170E5E4648AE.png)

=Въ пѧто́къ є҃-ѧ седми́цы на ᲂу҆́трени,=
{{text_align=center}}

=трⷪ҇чны гла́са. Та́же каѳі̑смы: г҃і, д҃і, є҃і. По а҃-мъ стїхосло́вїи, глаго́лемъ сѣда́льны
крⷭ҇тныѧ ѻ҆смогла́сника, два̀, и҆ съ бг҃оро́дичнымъ. По в҃-мъ же стїхосло́вїи, глаго́лемъ
настоѧ́щїй сѣда́ленъ, гла́съ а҃.=

=Подо́бенъ:= ~Гро́бъ тво́й:
{{text_align=center}}

~Просте́рлъ є҆сѝ, хрⷭ҇тѐ, дла̑ни на дре́вѣ, и҆сцѣлѧ́ѧ ꙗ҆́звꙋ а҆да́мовꙋ, ꙗ҆́звами твои́ми. тѣ́мже
молю́ тѧ: ꙗ҆́звы моѧ̑ и҆сцѣлѝ, ꙗ҆̀же наложѝ дꙋшѝ мое́й льсте́цъ, и҆ сподо́би въ мл҃твѣ и҆ постѣ̀,
сп҃се, послꙋжи́ти тебѣ̀. =\[Два́жды.\]=

=Крⷭ҇тобг҃оро́диченъ, подо́бенъ:=
{{text_align=center}}

~Зрѧ́щи тѧ̀, хрⷭ҇тѐ, ме́ртва на крⷭ҇тѣ̀ просте́рта, всенепоро́чнаѧ мт҃и вопїѧ́ше: сн҃е мо́й,
собезнача́льне ѻ҆ц҃ꙋ̀ и҆ дх҃ови, ко́е неизрече́нное смотре́нїе твоѐ сїѐ, и҆́мже спа́слъ є҆сѝ
пречⷭ҇тыхъ рꙋ́къ твои́хъ, ще́дре, созда́нїе.

=По г҃-мъ стїхосло́вїи, сѣда́ленъ, гла́съ ѕ҃.=
{{text_align=center}}

=Подо́бенъ: Оу҆=пова́нїе мі́ра:
{{text_align=center}}

~Крⷭ҇те, мі́ра храни́телю, де́монѡвъ прогони́телю, тѧ̀ стѧжа́вшихъ во все́мъ предста́тельство
неѡбори́мое сподо́би про́чее вре́мѧ поще́нїѧ прейтѝ въ со́вѣсти чи́стѣй, и҆справлѧ́ѧ дꙋ́шы на́шѧ
пред̾ хрⷭ҇то́мъ, дре́во бл҃гослове́нное. =\[Два́жды.\]=

=Крⷭ҇тобг҃оро́диченъ, подо́бенъ:=
{{text_align=center}}

~Чтⷭ҇аѧ дв҃о и҆ чтⷭ҇на́ѧ, а҆́гг҃лѡвъ сла́во, є҆гда̀ предстоѧ́ла є҆сѝ крⷭ҇тꙋ̀ сн҃а и҆ бг҃а твоегѡ̀,
не терпѧ́щи зрѣ́ти порꙋга́нїѧ врагѡ́въ, взыва́ла є҆сѝ болѧ́щи мт҃рски: ка́кѡ терпи́ши, ѽ
чл҃вѣколю́бче, всѣ́хъ прещє́нїѧ; сла́ва долготерпѣ́нїю твоемꙋ̀.

=Трипѣ́снецъ господи́на і҆ѡ́сифа. И҆ стїхосло́витсѧ пѣ́снь. Гла́съ а҃.=
{{text_align=center}}

=Пѣ́снь є҃.=
{{text_align=center}}

=І҆рмо́съ:= ~Просвѣти́вый сїѧ́нїемъ прише́ствїѧ твоегѡ̀:

~Простры́й нб҃о ꙗ҆́кѡ ко́жꙋ, просте́рлъ є҆сѝ дла̑ни на крⷭ҇тѣ̀, і҆и҃се пребл҃гі́й. тѣ́мже молю́ тѧ:
просте́рта вра́жїими и҆скꙋше́нїи, мѧ̀ ᲂу҆ще́дри.

=Оу҆=снꙋ́лъ є҆сѝ на крⷭ҇тѣ̀, і҆и҃се пребл҃гі́й, бо́дрость сп҃се́нїѧ подаѧ̀ на́мъ, гдⷭ҇и, лежа́щымъ
въ до́льнѣйшей поги́бели: тѣ́мже тѧ̀ вѣ́рою сла́вимъ.

~Стрⷭ҇ти твоеѧ̀ де́нь ви́дѣти сподо́би рабы̑ твоѧ̑ просвѣщє́ны се́рдца свѣ́тлостїю, и҆ живоно́сное
твоѐ, сп҃се, воскрⷭ҇нїе, воспѣва́ющыѧ держа́вꙋ црⷭ҇твїѧ твоегѡ̀.

=Бг҃оро́диченъ:= ~Зрѧ́щи тѧ̀ пригвожде́на на крⷭ҇тѣ̀, всечⷭ҇таѧ восклица́ше, ᲂу҆ѧ́звлена ᲂу҆тро́бою,
и҆ глаго́лаше: милосе́рдїѧ ра́ди твои́хъ щедро́тъ, пострада́ти претерпѣ́лъ є҆сѝ, гдⷭ҇и, всѣ́мъ
подаѧ̀ безстра́стїе.

=И҆́ный, господи́на ѳео́дѡра,= =гла́съ ѕ҃.=
{{text_align=center}}

=І҆рмо́съ:= ~Ѿ но́щи ᲂу҆́тренююща, чл҃вѣколю́бче:

~На крⷭ҇тѣ̀ рꙋ́цѣ твоѝ, чл҃вѣколю́бче, распростро́ша і҆ꙋде́є, и҆ гвоздьмѝ пригвозди́ша, ре́бра
копїе́мъ пробо́дше: и҆ терпи́ши всѧ̑, хрⷭ҇тѐ, да мы̀ сп҃се́мсѧ.

~Дре́ва снѣ́дїю ᲂу҆́мре нѣ́когда̀ а҆да́мъ, па́ки же ѡ҆брѣ́те дре́вомъ крⷭ҇тнымъ жи́знь, и҆́мже,
ще́дре, наслажда́етсѧ сла́дости внꙋ́трь раѧ̀.

=Трⷪ҇ченъ:= ~Є҆ди́ницꙋ є҆стество́мъ тѧ̀, трⷪ҇це, воспѣва́ю, безнача́льнꙋю, непости́жнꙋю,
нача́льственное, ца́рское, пресоверше́нное є҆ди́нство, бг҃а, и҆ свѣ́тъ, и҆ жи́знь, содѣ́телѧ мі́рꙋ.

=Бг҃оро́диченъ:= ~Въ рождествѣ̀ твое́мъ па́че є҆стества̀, чтⷭ҇аѧ, зако́ни є҆стества̀ тебє̀ ра́ди
разорѧ́ютсѧ ꙗ҆́вѣ: и҆́бо без̾ сѣ́мене ражда́еши превѣ́чнаго бг҃а, ѿ ѻ҆ц҃а̀ рожде́ннаго.

=Сла́ва тебѣ̀, бж҃е на́шъ, сла́ва тебѣ̀.=

~Крⷭ҇тъ, копїѐ и҆ гво́зди твоѧ̑ почита́емъ, влⷣко: тѣ́ми бо ѿ тлѣ́нїѧ на́съ и҆зба́вилъ є҆сѝ,
хрⷭ҇тѐ, твое́ю стрⷭ҇тїю ѡ҆безсме́ртствѡванныѧ.

=І҆рмо́съ:= ~Ѿ но́щи ᲂу҆́тренююща, чл҃вѣколю́бче, просвѣтѝ молю́сѧ, и҆ наста́ви и҆ менѐ на
повелѣ̑нїѧ твоѧ̑, и҆ наꙋчи́ мѧ сп҃се, твори́ти во́лю твою̀.

=Пѣ́снь и҃.=
{{text_align=center}}

=І҆рмо́съ:= ~Чꙋ́да преесте́ственнагѡ:

~Притꙋпи́лъ є҆сѝ лꙋка́вагѡ жа̑ла, сп҃се, пригвожде́нъ гвоздьмѝ на дре́вѣ: терно́внымъ вѣнце́мъ
ѡ҆дѣ́ѧлсѧ є҆сѝ порꙋга́тельнѡ, и҆скоренѧ́ѧ престꙋпле́нїѧ те́рнїе. тѣ́мже воспѣва́юще тебѣ̀
зове́мъ: да бл҃гослови́тъ тва́рь всѧ̀ гдⷭ҇а, и҆ превозно́ситъ во всѧ̑ вѣ́ки.

~Просте́рлъ є҆сѝ на крⷭ҇тѣ̀ дла̑ни, хрⷭ҇тѐ, человѣ́чество собира́ѧ ко твоемꙋ̀ позна́нїю, и҆
копїе́мъ твоѧ̑ ре́бра пробостѝ претерпѣ́лъ є҆сѝ, и҆сточи́въ на́мъ и҆сто́чникъ просвѣще́нїѧ,
воспѣва́ющымъ: да бл҃гослови́тъ тва́рь всѧ̀ гдⷭ҇а, и҆ превозно́ситъ во всѧ̑ вѣ́ки.

~Стрꙋѧ́ми бл҃госе́рдїѧ твоегѡ̀, ще́дре, ѡ҆чи́сти моѐ се́рдце, грѣхо́внымъ ᲂу҆грызе́нїемъ
ѡ҆скверне́нное, и҆ рѣ́ки ᲂу҆миле́нїѧ и҆сточи́ти сподо́би мѧ̀, хрⷭ҇тѐ і҆и҃се, да зовꙋ̀ тебѣ̀: да
бл҃гослови́тъ тва́рь всѧ̀ гдⷭ҇а, и҆ превозно́ситъ во всѧ̑ вѣ́ки.

=Бг҃оро́диченъ:= ~Ста́мнꙋ тѧ̀ бж҃е́ственнꙋю, и҆мꙋ́щꙋю ма́ннꙋ бж҃ества̀, позна́хомъ, ѻ҆трокови́це,
ковче́гъ и҆ трапе́зꙋ и҆ свѣ́щникъ прⷭ҇то́лъ бж҃їй и҆ пала́тꙋ, и҆ мо́стъ, преводѧ́щїй къ
бж҃е́ственнѣй жи́зни, воспѣва́ющыѧ: да бл҃гослови́тъ тва́рь всѧ̀ гдⷭ҇а, и҆ превозно́ситъ во всѧ̑
вѣ́ки.

=И҆́ный.=
{{text_align=center}}

=І҆рмо́съ:= ~Ѻ҆трокѡ́въ пѣ́снь:

~Распина́етсѧ хрⷭ҇то́съ, и҆ ѡ҆живлѧ́емь а҆́зъ пою̀ со ѻ҆́троки: бл҃гослови́те дѣла̀ гдⷭ҇нѧ гдⷭ҇а, и҆
превозноси́те є҆го̀ во вѣ́ки.

~Мі́ръ, ѿ тлѣ́нїѧ распѧ́тїемъ твои́мъ и҆зба́вленный, пое́тъ со ѻ҆́трѡки: бл҃гослови́те, дѣла̀
гдⷭ҇нѧ, гдⷭ҇а, и҆ превозноси́те є҆го̀ во вѣ́ки.

=Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.=

=Трⷪ҇ченъ:= ~Трⷪ҇це равносла́внаѧ, є҆диносꙋ́щнаѧ є҆ди́нице, ѻ҆́ч҃е, и҆ сн҃е, и҆ дш҃е, сп҃сѝ мѧ
вѣ́рою пою́ща тѧ̀.

=Бг҃оро́диченъ:= ~Ржⷭ҇твꙋ̀ чтⷭ҇ыѧ бцⷣы покланѧ́юсѧ, поѧ̀ со ѻ҆́трѡки: бл҃гослови́те, дѣла̀ гдⷭ҇нѧ,
гдⷭ҇а, и҆ превозноси́те є҆го̀ во вѣ́ки.

=Сла́ва тебѣ̀, бж҃е на́шъ, сла́ва тебѣ̀.=

~Пою̀ тво́й крⷭ҇тъ, и҆́мже сп҃се́нъ бы́хъ, хрⷭ҇тѐ, поѧ̀ со ѻ҆́трѡки: бл҃гослови́те, дѣла̀ гдⷭ҇нѧ,
гдⷭ҇а, и҆ превозноси́те є҆го̀ во вѣ́ки.

=І҆рмо́съ:= ~Ѻ҆трокѡ́въ пѣ́снь воспои́мъ хрⷭ҇тꙋ̀, пою́ще съ ни́ми: бл҃гослови́те дѣла̀ гдⷭ҇нѧ,
гдⷭ҇а, и҆ превозно́сите є҆го̀ во вѣ́ки.

=Пѣ́снь ѳ҃.=
{{text_align=center}}

=І҆рмо́съ:= ~Ѡ҆́бразъ чи́стагѡ:

~Ви́дѣ и҆лїа̀ гдⷭ҇а въ то́нцѣ хла́дѣ, и҆стончи́въ пе́рвѣе пло́ть напрѧже́ньми мл҃твы и҆ поста̀:
є҆мꙋ́же ревнꙋ́ющи, дꙋшѐ моѧ̀, ѿве́ржи сласте́й дебельство̀, ꙗ҆́кѡ да ᲂу҆́зриши жела́емаго.

~На дре́во возне́съ дре́вле ѕмі́ѧ, мѡѷсе́й и҆з̾ѡбража́ше твоѐ на крⷭ҇тъ воздви́женїе, сп҃се
пребл҃гі́й, и҆́мже ѿ ꙗ҆дови́тыѧ ѕло́бы ѕмі́евы и҆зба́вилъ є҆сѝ всѧ̑ ꙗ҆зы́ки, покланѧ́ющыѧсѧ тебѣ̀.

~Во гро́бѣ лѣ́ности лежа̀, ѡ҆тѧгча́ющїй и҆мѣ́ѧ ка́мень ѡ҆мраченїѧ, не разꙋмѣ́ю присножи́зненнагѡ
сло́ва твоегѡ̀, сп҃се, и҆ стра́ха твоегѡ̀ не чꙋ́вствꙋю: ᲂу҆ще́дри мѧ̀ и҆ сп҃сѝ твое́ю бл҃гостїю,
многомлⷭ҇тиве.

=Бг҃оро́диченъ:= ~Всѣ́хъ превы́шшаѧ влⷣчце, покажѝ страсте́й ѕло́бы вы́шша мѧ̀, сла́вѧща тѧ̀
всеи́стиннꙋю бцⷣꙋ и҆ пою́ща ржⷭ҇тво̀ твоѐ, пречⷭ҇таѧ, непостиже́нїемъ, бг҃ора́дованнаѧ,
почита́емое.

=И҆́ный.=
{{text_align=center}}

=І҆рмо́съ:= ~Безсѣ́меннагѡ зача́тїѧ:

~Распина́ешисѧ, и҆ сп҃са́еши мѧ̀: ᲂу҆мира́еши, и҆ ѡ҆живлѧ́еши мѧ̀. ѽ бл҃госе́рдїѧ, ѽ чл҃вѣколю́бїѧ
твоегѡ̀! кто̀ ви́дѣ, кто̀ слы́ша влⷣкꙋ, за рабы̑ прїе́млюща сме́рть поноси́тельнꙋю; но сла́ва
неизрече́ннѣй бл҃гости твое́й, гдⷭ҇и.

~Со́лнце за́йде, є҆гда̀ ви́дѣ тѧ̀ распина́ема: ка́кѡ бо не бы̀ зашло̀, ви́дѧ досажде́нїе зижди́телѧ
своегѡ̀; ꙗ҆́кѡ и҆ тва́рь всѧ̀ подвиза́ема, распина́телємъ молча́щи вопїѧ́ше, ꙗ҆́кѡ ты̀ є҆сѝ бг҃ъ
всѣ́хъ, а҆́ще и҆ пло́тїю стрⷭ҇тенъ.

=Трⷪ҇ченъ:= ~Є҆ди́нагѡ є҆динороди́телю, є҆диноро́днагѡ сн҃а ѻ҆́ч҃е: и҆ є҆ди́не свѣ́те, є҆ди́нагѡ
свѣ́та сїѧ́нїе: и҆ є҆ди́ный є҆ди́нственне є҆ди́нагѡ бг҃а ст҃ы́й дш҃е, гдⷭ҇а гдⷭ҇ь вои́стиннꙋ сы́й:
ѽ трⷪ҇це є҆ди́нице ст҃а́ѧ! сп҃си́ мѧ бг҃осло́вѧща тѧ̀.

=Бг҃оро́диченъ:= ~Чꙋ́до рождества̀ твоегѡ̀ ᲂу҆дивлѧ́етъ мѧ̀, всенепоро́чнаѧ: ка́кѡ зачина́еши
безсѣ́меннѡ неѡб̾е́млемаго; рцы̀, ка́кѡ дѣ́вствꙋеши, ро́ждши ꙗ҆́кѡ мт҃и; па́че є҆стества̀ бы́вшее
вѣ́рою прїе́мъ, рожде́нномꙋ поклони́сѧ: є҆ли̑ка бо хо́щетъ, и҆ мо́жетъ.

=Сла́ва тебѣ̀, бж҃е на́шъ, сла́ва тебѣ̀.=

~На́съ ра́ди кі́йждо ᲂу҆́дъ тво́й под̾ѧ́тъ стрⷭ҇ть: глава̀ ᲂу҆даре́нїе, лани̑ты заꙋше́нїе, рꙋ́цѣ
пригвожде́нїе, и҆ ре́бра копїѐ, и҆зрѧ́днѣе же крⷭ҇тъ. но сла́ва неизрече́нномꙋ бл҃госе́рдїю
твоемꙋ̀, сп҃се на́шъ.

=І҆рмо́съ:= ~Безсѣ́меннагѡ зача́тїѧ ржⷭ҇тво̀ несказа́нно є҆́сть, мт҃ре безмꙋ́жныѧ нетлѣ́ненъ
пло́дъ: бж҃їе бо рожде́нїе ѡ҆бновлѧ́етъ є҆стества̀. тѣ́мже тѧ̀ всѝ ро́ди, ꙗ҆́кѡ бг҃оневѣ́стнꙋю
мт҃рь, правосла́внѡ велича́емъ.

=Свѣти́ленъ гла́са.=
{{text_align=center}}

=На стїхо́внѣ самогла́сенъ, два́жды, гла́съ и҃:=
{{text_align=center}}

~Съ разбѡ́йники на крⷭ҇тѣ̀ пригвожде́нный, хрⷭ҇тѐ бж҃е, и҆ ꙗ҆́звою твое́ю человѣ́ческое є҆стество̀
и҆сцѣли́вый, не пре́зри менѐ, въ мы́слєнныѧ пꙋтедержа́тєли и҆ въ разбо́йники безплѡ́тныѧ впа́дшаго,
и҆ добродѣ́тели ѿ ни́хъ совлече́ннаго, и҆ лю́тѣ ᲂу҆ѧ́звленнаго, и҆ ни ѿ є҆ди́нагѡ ѿ преподо́бныхъ
и҆сцѣли́тисѧ возмо́гшаго и҆́сполꙋ бо ме́ртвъ є҆́смь, кратча́йшїй и҆мѣ́ѧ жи́зни ѡ҆ста́нокъ, є҆ди́нꙋ
наде́ждꙋ и҆мѣ́ѧ на тѧ̀, и҆ мє́ртвымъ жи́знь подаю́щаго: но ѡ҆бвѧжи́ ми стрꙋ́пы, и҆ска́павъ мнѣ̀
твою̀ бл҃гость, є҆ди́не чл҃вѣколю́бче.

=Мч҃нченъ:= ~Что́ ва́съ нарече́мъ, ст҃і́и; херꙋві́мы ли; ꙗ҆́кѡ на ва́съ почи́лъ є҆́сть хрⷭ҇то́съ.
серафі́мы ли; ꙗ҆́кѡ непреста́ннѡ просла́висте є҆го̀. а҆́гг҃лы ли; тѣ́ла бо ѿврати́стесѧ. си̑лы ли;
дѣ́йствꙋете бо чꙋдесы̀. Мнѡ́га ва̑ша и҆мена̀, и҆ бѡ́льша дарова̑нїѧ: моли́те сп҃сти́сѧ дꙋша́мъ
на́шымъ.

=Сла́ва, и҆ ны́нѣ, крⷭ҇тобг҃оро́диченъ, гла́съ то́йже.=
{{text_align=center}}

=Подо́бенъ:= ~Ѽ пресла́внагѡ чꙋдесѐ!
{{text_align=center}}

~Ѽ пресла́внагѡ чꙋдесѐ! ѽ та́инства но́вагѡ! ѽ ᲂу҆жа́снагѡ начина́нїѧ! дв҃а глаго́лаше, є҆гда̀
ви́дѣ тѧ̀ на крⷭ҇тѣ̀ посредѣ̀ двою̀ разбѡ́йникꙋ повѣ́шена, є҆го́же неболѣ́зненнѡ чꙋ́днѡ породѝ, и҆
пла́каше глаго́лющи: ᲂу҆вы̀ мнѣ̀, ча́до любе́знѣйшее! ка́кѡ лю́тый и҆ небл҃года́рный наро́дъ тѧ̀ ко
крⷭ҇тꙋ̀ пригвоздѝ;

=На а҃-мъ часѣ̀, каѳі́смы нѣ́сть. На г҃-мъ часѣ̀, каѳі́сма ѳ҃і.=
{{text_align=center}}

=На ѕ҃-мъ часѣ̀, к҃. На ѕ҃-мъ же часѣ̀ тропа́рь прⷪ҇ро́чества, гла́съ и҃:=
{{text_align=center}}

~Препѣ́тый є҆сѝ, хрⷭ҇тѐ бж҃е на́шъ, коле́блѧй зе́млю, во є҆́же ѡ҆брати́ти и҆ сп҃стѝ живꙋ́щыѧ на
не́й, и҆ па́ки ᲂу҆твержда́ѧй ю҆̀ своею̀ бл҃гостїю и҆ неизрече́ннымъ милосе́рдїемъ: мл҃твами бцⷣы
поми́лꙋй на́съ.

=Прокі́менъ, ѱало́мъ р҃, гла́съ д҃:= ~Млⷭ҇ть и҆ сꙋ́дъ воспою̀ тебѣ̀, гдⷭ҇и. =Сті́хъ:= ~Пою̀ и҆
разꙋмѣ́ю въ пꙋтѝ непоро́чнѣ.

=Прⷪ҇ро́чества и҆са́їина чте́нїе. \[Глава̀ м҃є, ст. а҃і-зі҃\].=
{{text_align=center}}

**~Т**а́кѡ глаго́летъ гдⷭ҇ь бг҃ъ, ст҃ы́й і҆и҃левъ, сотвори́вый грѧдꙋ̑щаѧ: вопроси́те менѐ ѡ҆
сынѣ́хъ мои́хъ, и҆ ѡ҆ дще́рехъ мои́хъ, и҆ ѡ҆ дѣ́лѣхъ рꙋкꙋ̀ моє́ю заповѣ́дите мнѣ̀. А҆́зъ сотвори́хъ
зе́млю и҆ человѣ́ка на не́й, а҆́зъ рꙋко́ю мое́ю ᲂу҆тверди́хъ нб҃о, а҆́зъ всѣ̑мъ ѕвѣзда́мъ
заповѣ́дахъ. А҆́зъ возста́вихъ є҆го̀ съ пра́вдою цр҃ѧ̀, и҆ всѝ пꙋтїѐ є҆гѡ̀ пра̑вы: се́й
сози́ждетъ гра́дъ мо́й, и҆ плѣне́нїе люде́й мои́хъ возврати́тъ, не по мздѣ̀, ни по дарѡ́мъ: речѐ
гдⷭ҇ь саваѡ́ѳъ. Та́кѡ глаго́летъ гдⷭ҇ь саваѡ́ѳъ: ᲂу҆трꙋди́сѧ є҆гѵ́петъ и҆ кꙋ̑пли є҆ѳїѡ́пскїѧ, и҆
саваі́мстїи мꙋ̑жи высо́цыи къ тебѣ̀ пре́йдꙋтъ, и҆ тебѣ̀ бꙋ́дꙋтъ рабѝ, и҆ вслѣ́дъ тебє̀ по́йдꙋтъ
свѧ́зани ᲂу҆́зами рꙋчны́ми, и҆ пре́йдꙋтъ къ тебѣ̀, и҆ покло́нѧтсѧ тебѣ̀, и҆ въ тебѣ̀ помо́лѧтсѧ,
ꙗ҆́кѡ въ тебѣ̀ бг҃ъ є҆́сть, и҆ рекꙋ́тъ: нѣ́сть бг҃а ра́звѣ тебє̀. Ты́ бо є҆сѝ бг҃ъ, и҆ не
вѣ́дѣхомъ, бг҃ъ і҆и҃левъ сп҃съ. Постыдѧ́тсѧ и҆ посра́мѧтсѧ всѝ проти́вѧщїисѧ є҆мꙋ̀, и҆ по́йдꙋтъ въ
стꙋдѣ̀. Ѡ҆бновлѧ́йтесѧ ко мнѣ̀, ѻ҆́строви. І҆и҃ль сп҃са́етсѧ ѿ гдⷭ҇а сп҃се́нїемъ вѣ́чнымъ: не
постыдѧ́тсѧ, ни посра́мѧтсѧ да́же до вѣ́ка ктомꙋ̀.

=Прокі́менъ, ѱало́мъ р҃а, гла́съ д҃:= ~Гдⷭ҇и, ᲂу҆слы́ши мл҃твꙋ мою̀, и҆ во́пль мо́й къ тебѣ̀ да
прїи́детъ. =Сті́хъ:= ~Не ѿвратѝ лица̀ твоегѡ̀ ѿ менѐ.

=На ѳ҃-мъ часѣ̀ каѳі́смы нѣ́сть.=
{{text_align=center}}

![Рисунок 41](Pictures/10000000000000DD00000012D4C5979AF9529467.png)

![Рисунок 40](Pictures/100000000000036900000061F926BDC5523DF9DC.png)

*=Въ пѧто́къ ве́чера,=*
{{text_align=center}}

=стїхосло́вимъ каѳі́смꙋ и҃і. По ѡ҆бы́чнѣмъ же стїхосло́вїи, на Гдⷭ҇и воззва́хъ, поста́вимъ
стїхѡ́въ і҃, и҆ пое́мъ самогла́сенъ, гла́съ ѕ҃, два́жды:=
{{text_align=center}}

~Ꙗ҆́кѡ ѿ і҆ерⷭ҇ли́ма, ѿ твои́хъ бж҃е́ственныхъ за́повѣдей и҆сходѧ̀, и҆ ко страсте́мъ і҆ерїхѡ̑нскимъ
дости́гъ, сла́вою безче́стїѧ жите́йскихъ попече́нїй ᲂу҆влече́нъ, въ разбо́йники помыслѡ́въ
впадо́хъ, ри́зы бл҃года́тнагѡ сыноположе́нїѧ ѿ ни́хъ совлече́нъ, и҆ въ ра́нахъ ꙗ҆́кѡ бездыха́ненъ
лежꙋ̀. сщ҃е́нникъ же прише́дъ и҆ трꙋ́пъ ви́дѣвъ не внѧ́тъ: и҆ леѵі́тъ, и҆ то́й возгнꙋша́всѧ преминꙋ̀
менѐ. ты́ же, гдⷭ҇и, ѿ дв҃ы неизрече́ннѡ воплоти́выйсѧ, и҆злїѧ́нїемъ сп҃си́тельныѧ ѿ ребра̀
твоегѡ̀ во́льнѣ и҆злїѧ́нныѧ кро́ве и҆ воды̀, ꙗ҆́коже є҆ле́й и҆ска́павъ, хрⷭ҇тѐ бж҃е, стрꙋ́пы
ꙗ҆́звъ мои́хъ ѡ҆бѧза́нїемъ стѧгнѝ, и҆ къ нбⷭ҇номꙋ ли́кꙋ совокꙋпѝ, ꙗ҆́кѡ милосе́рдъ.

=Мч҃нченъ:= ~Мч҃нцы твоѝ, гдⷭ҇и, не ѿверго́шасѧ тебє̀, ни ѿстꙋпи́ша ѿ за́повѣдей твои́хъ: тѣ́хъ
мл҃твами поми́лꙋй на́съ.

=Та́же пое́мъ стїхи̑ры подѡ́бны прест҃ы́ѧ бцⷣы г҃,=
{{text_align=center}}

=творѧ́ще ѧ҆̀ з҃,=
{{text_align=center}}

=гла́съ ѕ҃.=
{{text_align=center}}

=Подо́бенъ:= ~Всю̀ ѿложи́вше:
{{text_align=center}}

~Совѣ́тъ превѣ́чный ѿкрыва́ѧ тебѣ̀, ѻ҆трокови́це, гаврїи́лъ предста̀, тебѐ лобза́ѧ и҆ вѣща́ѧ:
ра́дꙋйсѧ, землѐ ненасѣ́ѧннаѧ: ра́дꙋйсѧ, кꙋпино̀ неѡпали́маѧ: ра́дꙋйсѧ, глꙋбино̀ неꙋдобозри́маѧ:
ра́дꙋйсѧ мо́сте, къ нб҃сє́мъ преводѧ́й, и҆ лѣ́ствице высо́каѧ, ю҆́же і҆а́кѡвъ ви́дѣ: ра́дꙋйсѧ,
бж҃е́ственнаѧ ста́мно ма́нны. ра́дꙋйсѧ, разрѣше́нїе клѧ́твы: ра́дꙋйсѧ, а҆да́мово воззва́нїе, съ
тобо́ю гдⷭ҇ь. ~Ꙗ҆влѧ́ешисѧ мѝ ꙗ҆́кѡ человѣ́къ, глаго́летъ нетлѣ́ннаѧ ѻ҆трокови́ца ко
а҆рхїстрати́гꙋ, и҆ ка́кѡ вѣща́еши глаго́лы вы́ше человѣ́ка; со мно́ю бо, ре́клъ є҆си,̀ бг҃ъ
бꙋ́детъ, и҆ всели́тсѧ во ᲂу҆тро́бꙋ мою̀: и҆ ка́кѡ, глаго́ли мѝ, бꙋ́дꙋ село̀ простра́нное и҆ мѣ́сто
сщ҃е́нїѧ, на херꙋві́мѣхъ восходѧ́щагѡ; да не прельсти́ши менѐ ле́стїю: не позна́хъ бо сла́сти,
бра́кꙋ є҆́смь неприча́стна: ка́кѡ ᲂу҆̀бо ѻ҆троча̀ рождꙋ̀;

~И҆дѣ́же хо́щетъ бг҃ъ, побѣжда́етсѧ є҆стества̀ чи́нъ, глаго́летъ безпло́тный, и҆ ꙗ҆̀же вы́ше
человѣ́ка содѣва́ютсѧ: мои̑мъ вѣ́рꙋй и҆́стиннымъ глаго́лѡмъ, всест҃а́ѧ, пренепоро́чнаѧ. ѻ҆на́ же
возопѝ: бꙋ́ди мнѣ̀ ны́нѣ по глаго́лꙋ твоемꙋ̀, и҆ рождꙋ̀ безпло́тнаго, пло́ть ѿ менє̀
заи́мствовавшаго, ꙗ҆́кѡ да срастворе́нїемъ возведе́тъ человѣ́ка въ пе́рвое досто́инство, ꙗ҆́кѡ
є҆ди́нъ си́ленъ.

=Сла́ва, и҆ ны́нѣ, гла́съ в҃:=
{{text_align=center}}

~Сꙋ́щее ѿ вѣ́ка та́инство ѿкрыва́етсѧ дне́сь, и҆ сн҃ъ бж҃їй сн҃ъ чл҃вѣ́чь быва́етъ, да хꙋ́ждшее
воспрїи́мъ, пода́стъ мѝ лꙋ́чшее. прельсти́сѧ дре́вле а҆да́мъ, и҆ бг҃ъ вожделѣ́въ бы́ти, не бы́сть:
бг҃ъ чл҃вѣ́къ быва́етъ, да а҆да́ма бг҃а содѣ́лаетъ. да весели́тсѧ тва́рь, да ликовствꙋ́етъ
є҆стество̀, ꙗ҆́кѡ а҆рха́гг҃лъ дв҃ѣ со стра́хомъ предстои́тъ, и҆ ра́дꙋйсѧ прино́ситъ, печа́ли
сопроти́вное. милосе́рдїѧ ра́ди млⷭ҇ти вочеловѣ́чивыйсѧ, бж҃е на́шъ, сла́ва тебѣ̀.

=А҆́ще же не соверша́етсѧ послѣ́дованїе преждеѡсщ҃е́нныхъ: пое́мъ стїхи̑ры бцⷣы на и҃. На
стїхо́внѣ самогла́сенъ днѐ, два́жды, и҆ мч҃нченъ. Сла́ва, и҆ ны́нѣ:= ~Ѧ҆зы́къ, є҆гѡ́же не вѣ́дѧше:
=пи́санъ на хвали́техъ въ сꙋббѡ́тꙋ.=

=Вхо́дъ.= ~Свѣ́те ти́хїй:

=Прокі́менъ, ѱало́мъ р҃в, гла́съ д҃:= ~Ще́дръ и҆ млⷭ҇тивъ гдⷭ҇ь, долготерпѣли́въ и҆ многомлⷭ҇тивъ.
=Сті́хъ:= ~Бл҃гословѝ, дꙋшѐ моѧ̀, гдⷭ҇а, и҆ всѧ̑ внꙋ́трєннѧѧ моѧ̑, и҆́мѧ ст҃о́е є҆гѡ̀.

=Бытїѧ̀ чте́нїе. \[Глава̀ к҃в, ст. а҃-и҃і\].=
{{text_align=center}}

**~Б**ы́сть по глаго́лѣхъ си́хъ, бг҃ъ и҆скꙋша́ше а҆враа́ма, и҆ речѐ є҆мꙋ̀: а҆враа́ме, а҆враа́ме. И҆
речѐ: сѐ а҆́зъ. И҆ речѐ: поймѝ сы́на твоего̀ возлю́бленнаго, є҆го́же возлюби́лъ є҆сѝ, і҆саа́ка,
и҆ и҆дѝ на зе́млю высо́кꙋ, и҆ вознесѝ є҆го̀ та́мѡ во всесожже́нїе, на є҆ди́нꙋ ѿ го́ръ, и҆̀хже тѝ
рекꙋ̀. Воста́въ же а҆враа́мъ ᲂу҆́трѡ, ѡ҆сѣдла̀ ѻ҆слѧ̀ своѐ, поѧ́тъ же съ собо́ю два̀ ѻ҆́трѡчища и҆
і҆саа́ка сы́на своего̀: и҆ растни́въ дрова̀ во всесожже́нїе, воста́въ и҆́де, и҆ прїи́де на мѣ́сто,
є҆́же речѐ є҆мꙋ̀ бг҃ъ, въ тре́тїй де́нь. И҆ воззрѣ́въ а҆враа́мъ ѻ҆чи́ма свои́ма, ви́дѣ мѣ́сто
и҆здале́че. И҆ речѐ а҆враа́мъ ѻ҆трокѡ́мъ свои̑мъ: сѧ́дите здѣ̀ со ѻ҆слѧ́темъ: а҆́зъ же и҆ дѣ́тищъ
по́йдемъ до ѻ҆́ндѣ, и҆ поклони́вшесѧ возврати́мсѧ къ ва́мъ. Взѧ́ же а҆враа́мъ дрова̀ всесожже́нїѧ,
и҆ возложѝ на і҆саа́ка сы́на своего̀: взѧ́ же въ рꙋ́ки и҆ ѻ҆́гнь и҆ но́жъ, и҆ и҆до́ста ѻ҆́ба
вкꙋ́пѣ. Рече́ же і҆саа́къ ко а҆враа́мꙋ ѻ҆тцꙋ̀ своемꙋ̀: ѻ҆́тче. Ѻ҆́нъ же речѐ: что́ є҆сть, ча́до;
Речѐ же: сѐ ѻ҆́гнь и҆ дрова̀, гдѣ́ є҆сть ѻ҆вча̀ є҆́же во всесожже́нїе; Рече́ же а҆враа́мъ: бг҃ъ
ᲂу҆́зритъ себѣ̀ ѻ҆вча̀ во всесожже́нїе, ча́до. Ше́дше же ѻ҆́ба вкꙋ́пѣ, прїидо́ста на мѣ́сто, є҆́же
речѐ є҆мꙋ̀ бг҃ъ: и҆ созда̀ та́мѡ а҆враа́мъ же́ртвенникъ, и҆ возложѝ дрова̀: и҆ свѧза́въ і҆саа́ка
сы́на своего̀, возложѝ є҆го̀ на же́ртвенникъ верхꙋ̀ дро́въ. И҆ прострѐ а҆враа́мъ рꙋ́кꙋ свою̀
взѧ́ти но́жъ, закла́ти сы́на своего̀. И҆ воззва̀ и҆̀ а҆́гг҃лъ гдⷭ҇ень съ нб҃сѐ, и҆ речѐ:
а҆враа́ме, а҆враа́ме. Ѻ҆́нъ же речѐ: сѐ а҆́зъ. И҆ речѐ: да не возложи́ши рꙋкѝ твоеѧ̀ на
ѻ҆́трочища, нижѐ да сотвори́ши є҆мꙋ̀ что̀: ны́нѣ бо позна́хъ, ꙗ҆́кѡ бои́шисѧ ты̀ бг҃а и҆ не
пощадѣ́лъ є҆сѝ сы́на твоегѡ̀ возлю́бленнагѡ менє̀ ра́ди. И҆ воззрѣ́въ а҆враа́мъ ѻ҆чи́ма свои́ма
ви́дѣ, и҆ сѐ ѻ҆ве́нъ є҆ди́нъ держи́мый рога́ма въ са́дѣ саве́къ: и҆ и҆́де а҆враа́мъ, и҆ взѧ̀
ѻ҆вна̀, и҆ вознесѐ є҆го̀ во всесожже́нїе вмѣ́стѡ і҆саа́ка сы́на своегѡ̀. И҆ наречѐ а҆враа́мъ
и҆́мѧ мѣ́стꙋ томꙋ̀: гдⷭ҇ь ви́дѣ: да рекꙋ́тъ дне́сь: на горѣ̀ гдⷭ҇ь ꙗ҆ви́сѧ. И҆ воззва̀ а҆́гг҃лъ
гдⷭ҇ень а҆враа́ма втори́цею съ нб҃сѐ, глаго́лѧ: мно́ю самѣ́мъ клѧ́хсѧ, глаго́летъ гдⷭ҇ь, є҆гѡ́же
ра́ди сотвори́лъ є҆сѝ глаго́лъ се́й, и҆ не пощадѣ́лъ є҆сѝ сы́на твоегѡ̀ возлю́бленнагѡ менє̀
ра́ди: вои́стиннꙋ бл҃гословѧ̀ бл҃гословлю́ тѧ, и҆ ᲂу҆множа́ѧ ᲂу҆мно́жꙋ сѣ́мѧ твоѐ, ꙗ҆́кѡ ѕвѣ́зды
небє́сныѧ и҆ ꙗ҆́кѡ песо́къ вскра́й мо́рѧ: и҆ наслѣ́дитъ сѣ́мѧ твоѐ гра́ды сꙋпоста́тѡвъ: и҆
бл҃гословѧ́тсѧ ѡ҆ сѣ́мени твое́мъ всѝ ꙗ҆зы́цы земні́и: зане́же послꙋ́шалъ є҆сѝ гла́са моегѡ̀.

=Прокі́менъ, ѱало́мъ р҃г, гла́съ д҃:= ~Ꙗ҆́кѡ возвели́чишасѧ дѣла̀ твоѧ̑, гдⷭ҇и, всѧ̑ премꙋ́дростїю
сотвори́лъ є҆сѝ. =Сті́хъ:= ~Бл҃гословѝ, дꙋшѐ моѧ̀, гдⷭ҇а: гдⷭ҇и бж҃е мо́й, возвели́чилсѧ є҆сѝ
ѕѣлѡ̀.

=При́тчей чте́нїе. \[Глава̀ з҃і, ст. з҃і-к҃и: глава̀ и҃і, ст. а҃-є҃\].=
{{text_align=center}}

**~Б**ра́тїѧ въ нꙋ́ждахъ поле́зни да бꙋ́дꙋтъ: сегѡ́ бо ра́ди ражда́ютсѧ. Мꙋ́жъ безꙋ́менъ пле́щетъ
и҆ ра́дꙋетсѧ себѣ̀, ꙗ҆́коже порꙋча́ѧйсѧ и҆спорꙋ́читъ дрꙋ́га своего̀, на свои́хъ же ᲂу҆стна́хъ ѻ҆́гнь
сокро́виществꙋетъ. Грѣхолю́бецъ ра́дꙋетсѧ сва́рѡмъ, а҆ жестокосе́рдый не ᲂу҆срѧ́щетъ бл҃ги́хъ. Мꙋ́жъ
ᲂу҆добопрело́жный ѧ҆зы́комъ, впаде́тъ въ ѕла̑ѧ: се́рдце же безꙋ́мнагѡ болѣ́знь стѧжа́вшемꙋ є҆̀. Не
весели́тсѧ ѻ҆те́цъ ѡ҆ сы́нѣ ненака́заннѣмъ: сы́нъ же мꙋ́дръ весели́тъ ма́терь свою̀. Се́рдце
веселѧ́щеесѧ бл҃гоимѣ́тисѧ твори́тъ: мꙋ́жꙋ же печа́льнꙋ засы́шꙋтъ кѡ́сти. Прїе́млющемꙋ да́ры
непра́веднѡ въ нѣ̑дра не пред̾ꙋспѣва́ютъ пꙋтїѐ: нечести́вый же ᲂу҆клонѧ́етъ пꙋти̑ пра́вды. Лицѐ
разꙋ́мно мꙋ́жа премꙋ́дра, ѻ҆́чи же безꙋ́мнагѡ на конца́хъ землѝ. Гнѣ́въ ѻ҆тцꙋ̀ сы́нъ безꙋ́менъ, и҆
болѣ́знь ро́ждшей є҆го̀. Тщєты̀ твори́ти мꙋ́жꙋ пра́веднꙋ не добро̀: нижѐ преподо́бно навѣ́товати
власте́мъ пра́вєднымъ. И҆́же щади́тъ глаго́лъ произнестѝ же́стокъ, разꙋ́менъ: долготерпѣли́вый же
мꙋ́жъ премꙋ́дръ, лꙋ́чше и҆́щꙋщагѡ наꙋ́ки. Несмы́сленномꙋ вопроси́вшꙋ ѡ҆ мꙋ́дрости, мꙋ́дрость
вмѣни́тсѧ: нѣ́ма же кто̀ себѐ твори́тъ, возмни́тсѧ разꙋ́менъ бы́ти. Вины̀ и҆́щетъ мꙋ́жъ хотѧ̀
ѿлꙋчи́тисѧ ѿ дрꙋгѡ́въ, на всѧ́кое же вре́мѧ поноси́мь бꙋ́детъ. Не тре́бꙋетъ премꙋ́дрости мꙋ́жъ
скꙋдоꙋ́менъ, занѐ па́че во́дитсѧ безꙋ́мїемъ. Є҆гда̀ прїи́детъ нечести́вый во глꙋбинꙋ̀ ѕѡ́лъ,
неради́тъ: нахо́дитъ же є҆мꙋ̀ безче́стїе и҆ поноше́нїе. Вода̀ глꙋбока̀ сло́во въ се́рдцѣ мꙋ́жа,
рѣка́ же и҆зска́чꙋщаѧ и҆ и҆сто́чникъ жи́зни. Чꙋди́тисѧ лицꙋ̀ нечести́вагѡ не добро̀, нижѐ
преподо́бно ᲂу҆клонѧ́ти пра́ведное на сꙋдѣ̀.

=И҆ про́чее послѣ́дованїе преждеѡсщ҃е́нныхъ. На трапе́зѣ пїе́мъ вїно̀, трꙋда̀ ра́ди бдѣ́ннагѡ
хотѧ́щагѡ бы́ти.=

=Повече́рїе же ма́лое, и҆ полꙋ́нощницꙋ пое́мъ въ ке́ллїахъ.= =Канѡ́нъ ме́ртвенъ гла́са пое́мъ во
гробни́цѣ.=

![Рисунок 39](Pictures/10000000000002810000003F32B0E0110B0833B3.png)

![Рисунок 38](Pictures/100000000000036C00000092DCC7196A56AE650B.png)

=Въ сꙋббѡ́тꙋ пѧ́тыѧ седми́цы на ᲂу҆́трени,=
{{text_align=center}}

=зна́менаетъ въ ча́съ четве́ртый но́щи, моле́бнагѡ ра́ди послѣ́дованїѧ а҆ка́ѳїста. И҆ собра́вшесѧ
въ цр҃ковь, бл҃гослови́вшꙋ і҆ере́ю, начина́емъ ᲂу҆́треню, ꙗ҆́коже предписа́сѧ нача́ло ᲂу҆́трени въ
четверто́къ вели́кагѡ канѡ́на. По шестоѱа́лмїи,= ~Бг҃ъ гдⷭ҇ь: =во гла́съ и҃, и҆ пое́мъ три́жды
тропа́рь ко́снѡ. Гла́съ и҃:=

~Повелѣ́нное та́йнѡ прїе́мъ въ ра́зꙋмѣ, въ кро́вѣ і҆ѡ́сифовѣ со тща́нїемъ предста̀ безпло́тный,
глаго́лѧ неискꙋсобра́чнѣй: приклони́вый схожде́нїемъ нб҃са̀ вмѣща́етсѧ неизмѣ́ннѡ ве́сь въ тѧ̀:
є҆го́же и҆ ви́дѣ въ ложесна́хъ твои́хъ прїе́мша ра́бїй зра́къ, ᲂу҆жаса́юсѧ зва́ти тебѣ̀: ра́дꙋйсѧ,
невѣ́сто неневѣ́стнаѧ.

=Та́же стїхосло́вимъ каѳі́смꙋ ѱалти́ра ѕ҃і:= ~Речѐ гдⷭ҇ь гдⷭ҇еви моемꙋ̀:

=И҆ по и҆сполне́нїи сеѧ̀, є҆ктенїа̀ ма́лаѧ, и҆ пое́мъ конда́къ на средѣ̀, со сладкопѣ́нїемъ,
ко́снѡ. Гла́съ и҃:=
{{text_align=center}}

~Взбра́нной воево́дѣ побѣди́тєльнаѧ, ꙗ҆́кѡ и҆зба́вльшесѧ ѿ ѕлы́хъ, бл҃года́рствєннаѧ восписꙋ́емъ тѝ
рабѝ твоѝ, бцⷣе: но ꙗ҆́кѡ и҆мꙋ́щаѧ держа́вꙋ непобѣди́мꙋю, ѿ всѧ́кихъ на́съ бѣ́дъ свободѝ, да
зове́мъ тѝ: ~Ра́дꙋйсѧ, невѣ́сто неневѣ́стнаѧ.

=На не́мже кади́тъ дїа́конъ ст҃ы̑ѧ і҆кѡ̑ны, и҆ бра́тїю, по чи́нꙋ: на про́чихъ же то́чїю
настоѧ́телѧ и҆ ли́ки. И҆ чте́мъ і҆́косѡвъ и҆ кондакѡ́въ ѕ҃. Стои́мъ на чте́нїи. Ті́и же і҆́косы
сꙋ́ть по а҆лфави́тꙋ, сі́есть к҃д, и҆ глаго́лютсѧ ѿ і҆ере́а во ст҃ѣ́мъ ѻ҆лтарѣ̀.=

**=І҆́косъ а҃:=**
{{text_align=center}}

**~А** ~А҆́гг҃лъ первостоѧ́тель съ нб҃сѐ по́сланъ бы́сть рещѝ бцⷣѣ: ра́дꙋйсѧ! и҆ со безпло́тнымъ
гла́сомъ воплоща́ема тѧ̀ зрѧ̀, гдⷭ҇и, ᲂу҆жаса́шесѧ, и҆ стоѧ́ше зовы́й къ не́й такова̑ѧ: Ра́дꙋйсѧ,
є҆́юже ра́дость возсїѧ́етъ: ра́дꙋйсѧ, є҆́юже клѧ́тва и҆сче́знетъ. ра́дꙋйсѧ, па́дшагѡ а҆да́ма
воззва́нїе: ра́дꙋйсѧ, сле́зъ є҆́ѵиныхъ и҆збавле́нїе. ра́дꙋйсѧ, высото̀, неꙋдобовосходи́маѧ
человѣ́ческими пѡ́мыслы: ра́дꙋйсѧ, глꙋбино̀, неꙋдобозри́маѧ и҆ а҆́гг҃льскима ѻ҆чи́ма. ра́дꙋйсѧ,
ꙗ҆́кѡ є҆сѝ цр҃е́во сѣда́лище: ра́дꙋйсѧ, ꙗ҆́кѡ но́сиши носѧ́щаго всѧ̑. ра́дꙋйсѧ, ѕвѣздо̀, ꙗ҆влѧ́ющаѧ
сл҃нце: ра́дꙋйсѧ, ᲂу҆тро́бо бж҃е́ственнагѡ воплоще́нїѧ. ра́дꙋйсѧ, є҆́юже ѡ҆бновлѧ́етсѧ тва́рь:
ра́дꙋйсѧ, є҆́юже покланѧ́емсѧ творцꙋ̀. ~Ра́дꙋйсѧ, невѣ́сто неневѣ́стнаѧ.

**=Конда́къ в҃:=**
{{text_align=center}}

**~В** ~Ви́дѧщи ст҃а́ѧ себѐ въ чистотѣ̀, глаго́летъ гаврїи́лꙋ де́рзнове́ннѡ: стра́нный тво́й
гла́съ неꙋдобопрїе́млемь дꙋшѝ мое́й ꙗ҆влѧ́етсѧ: безсѣ́меннагѡ бо зача́тїѧ ржⷭ҇тво̀ ка́кѡ
глаго́леши зовы́й: ~А҆ллилꙋ́їа.

**=І҆́косъ в҃:=**
{{text_align=center}}

**~Г** ~Ра́зꙋмъ недовѣ́домый разꙋмѣ́ти и҆́щꙋщи, дв҃а возопѝ къ слꙋжа́щемꙋ: и҆з̾ нѣ́дръ чи́стыхъ,
сн҃ꙋ ка́кѡ є҆́сть роди́тисѧ мо́щно, рцы́ ми; ѻ҆́нъ же къ не́й речѐ со стра́хомъ, ѻ҆ба́че зовы́й
си́це: Ра́дꙋйсѧ, совѣ́та неизрече́ннагѡ таи́ннице: ра́дꙋйсѧ, молча́нїѧ тре́бꙋющихъ вѣ́ро. ра́дꙋйсѧ,
чꙋде́съ хрⷭ҇то́выхъ нача́ло: ра́дꙋйсѧ, велѣ́нїй є҆гѡ̀ глави́зно. ра́дꙋйсѧ, лѣ́ствице нбⷭ҇наѧ,
є҆́юже сни́де бг҃ъ: ра́дꙋйсѧ, мо́сте, преводѧ́й сꙋ́щихъ ѿ землѝ на нб҃о. ра́дꙋйсѧ, а҆́гг҃лѡмъ
многосла́вное чꙋ́до: ра́дꙋйсѧ, бѣсѡ́въ многоплаче́внаѧ ꙗ҆́зво. ра́дꙋйсѧ, свѣ́тъ неизрече́ннѡ
роди́вшаѧ: ра́дꙋйсѧ, є҆́же ка́кѡ, ни є҆ди́наго же наꙋчи́вшаѧ. ра́дꙋйсѧ, премꙋ́дрыхъ превосходѧ́щаѧ
ра́зꙋмъ: ра́дꙋйсѧ, вѣ́рныхъ ѡ҆зарѧ́ющаѧ смы́слы. ~Ра́дꙋйсѧ, невѣ́сто неневѣ́стнаѧ.

**=Конда́къ г҃:=**
{{text_align=center}}

**~Д** ~Си́ла вы́шнѧгѡ ѡ҆сѣнѝ тогда̀ къ зача́тїю браконеискꙋ́снꙋю, и҆ бл҃гоплѡ́днаѧ тоѧ̀ ложесна̀
показа̀ ꙗ҆́кѡ село̀ сла́дкое всѣ̑мъ хотѧ́щымъ жа́ти сп҃се́нїе, внегда̀ пѣ́ти си́це: ~А҆ллилꙋ́їа.

**=І҆́косъ г҃:=**
{{text_align=center}}

**~Е** ~И҆мꙋ́щи прїи́мшꙋю бг҃а ᲂу҆тро́бꙋ, дв҃а востечѐ ко є҆лїсаве́ти: младе́нецъ же ѻ҆́ныѧ,
а҆́бїе позна́въ сеѧ̀ цѣлова́нїе, ра́довашесѧ, и҆ и҆гра́ньми ꙗ҆́кѡ пѣ́сньми вопїѧ́ше къ бцⷣѣ:
Ра́дꙋйсѧ, ѻ҆́трасли неꙋвѧда́емыѧ розго̀: ра́дꙋйсѧ, плода̀ нетлѣ́ннагѡ стѧжа́нїе. ра́дꙋйсѧ,
воздѣ́ловающаѧ дѣ́лателѧ чл҃вѣколю́бца: ра́дꙋйсѧ, насади́телѧ жи́зни на́шеѧ ражда́ющаѧ. ра́дꙋйсѧ,
ни́во, растѧ́щаѧ многопло́дїе щедро́тъ: ра́дꙋйсѧ, трапе́зо, носѧ́щаѧ ѻ҆би́лїе ѡ҆чище́нїй.
ра́дꙋйсѧ, ꙗ҆́кѡ лꙋ́гъ сла́дости и҆зраща́еши: ра́дꙋйсѧ, ꙗ҆́кѡ приста́нище дꙋша́мъ гото́виши.
ра́дꙋйсѧ, прїѧ́тный мл҃твы ѳѷмїамъ: ра́дꙋйсѧ, всегѡ̀ мі́ра ѡ҆чище́нїе. ра́дꙋйсѧ, бж҃їе къ
смє́ртнымъ бл҃говоле́нїе: ра́дꙋйсѧ, сме́ртныхъ къ бг҃ꙋ дерзнове́нїе. ~Ра́дꙋйсѧ, невѣ́сто
неневѣ́стнаѧ.

**=Конда́къ д҃:=**
{{text_align=center}}

**~З** ~Бꙋ́рю внꙋ́трь и҆мѣ́ѧ помышле́нїй сꙋмни́тельныхъ, цѣломꙋ́дренный і҆ѡ́сифъ смѧте́сѧ, къ тебѣ̀
зрѧ̀ небра́чнѣй и҆ бракоѡкра́деннꙋю помышлѧ́ѧ, непоро́чнаѧ: ᲂу҆вѣ́дѣвъ же твоѐ зача́тїе ѿ дх҃а
ст҃а, речѐ: ~А҆ллилꙋ́їа.

=И҆ па́ки конда́къ:= ~Взбра́нной воево́дѣ: =Чте́мъ ѿ сло́ва а҆ка́ѳїста, на даѧ̑нїѧ два̀. Та́же
стїхосло́вимъ непорѡ́чны, и҆ є҆ктенїа̀.=

=И҆ па́ки глаго́лемъ конда́къ:= ~Взбра́нной воево́дѣ: =И҆ дрꙋгі̑ѧ і҆́косы и҆ кондакѝ ѕ҃:=

**=І҆́косъ д҃:=**
{{text_align=center}}

**~И** ~Слы́шаша па́стырїе а҆́гг҃лѡвъ пою́щихъ плотско́е хрⷭ҇то́во прише́ствїе, и҆ те́кше ꙗ҆́кѡ къ
па́стырю, ви́дѧтъ сего̀ ꙗ҆́кѡ а҆́гнца непоро́чна, во чре́вѣ мр҃і́и ᲂу҆па́сшасѧ, ю҆́же пою́ще рѣ́ша:
Ра́дꙋйсѧ, а҆́гнца и҆ па́стырѧ мт҃и: ра́дꙋйсѧ, дво́ре слове́сныхъ ѻ҆ве́цъ. ра́дꙋйсѧ, ѿ неви́димыхъ
вра̑гъ защище́нїе: ра́дꙋйсѧ, ра́йскихъ две́рей ѿверзе́нїе. ра́дꙋйсѧ, ꙗ҆́кѡ нбⷭ҇наѧ сра́дꙋютсѧ
земны̑мъ: ра́дꙋйсѧ, ꙗ҆́кѡ земна̑ѧ сликовствꙋ́ютъ нбⷭ҇нымъ: ра́дꙋйсѧ, а҆пⷭ҇лѡвъ немѡ́лчнаѧ ᲂу҆ста̀:
ра́дꙋйсѧ, страстоте́рпцєвъ непобѣди́маѧ де́рзосте. ра́дꙋйсѧ, тве́рдое вѣ́ры ᲂу҆твержде́нїе:
ра́дꙋйсѧ, свѣ́тлое бл҃года́ти позна́нїе. ра́дꙋйсѧ, є҆́юже ѡ҆бнажи́сѧ а҆́дъ: ра́дꙋйсѧ, є҆́юже
ѡ҆блеко́хомсѧ сла́вою. ~Ра́дꙋйсѧ, невѣ́сто неневѣ́стнаѧ.

**=Конда́къ є҃:=**
{{text_align=center}}

**~Ѳ** ~Бг҃оте́чнꙋю ѕвѣздꙋ̀ ᲂу҆зрѣ́вше волсвѝ, тоѧ̀ послѣ́доваша зарѝ: и҆ ꙗ҆́кѡ свѣти́льникъ
держа́ще ю҆̀, то́ю и҆спы́товахꙋ крѣ́пкаго царѧ̀: и҆ дости́гше недостижи́маго, возра́довашасѧ є҆мꙋ̀
вопїю́ще: ~А҆ллилꙋ́їа.

**=І҆́косъ є҃:=**
{{text_align=center}}

**~І҆** ~Ви́дѣша ѻ҆́троцы халде́йстїи на рꙋкꙋ̀ дв҃и́чꙋ созда́вшаго рꙋко́ю человѣ́ки, и҆ влⷣкꙋ
разꙋмѣва́юще є҆го̀, а҆́ще и҆ ра́бїй зра́къ прїѧ́тъ, потща́шасѧ дармѝ послꙋжи́ти є҆мꙋ̀ и҆
возопи́ти бл҃гослове́ннѣй: Ра́дꙋйсѧ, ѕвѣзды̀ незаходи́мыѧ мт҃и: ра́дꙋйсѧ, зарѐ та́инственнагѡ днѐ.
ра́дꙋйсѧ, пре́льще́нїѧ пе́щь ᲂу҆гаси́вшаѧ: ра́дꙋйсѧ, трⷪ҇цы таи́нники просвѣща́ющаѧ. ра́дꙋйсѧ,
мꙋчи́телѧ безчеловѣ́чнаго и҆зве́ргшаѧ ѿ нача́льства: ра́дꙋйсѧ, гдⷭ҇а чл҃вѣколю́бца показа́вшаѧ
хрⷭ҇та̀. ра́дꙋйсѧ, ѿ ꙗ҆зы́ческагѡ слꙋже́нїѧ и҆збавлѧ́ющаѧ: ра́дꙋйсѧ, ѿ скве́рны дѣ́лъ и҆з̾има́ющаѧ.
ра́дꙋйсѧ, ѻ҆гню̀ поклоне́нїе прекрати́вшаѧ: ра́дꙋйсѧ, ѿ пла́мене страсте́й и҆звавлѧ́ющаѧ. ра́дꙋйсѧ,
вѣ̑рнымъ наста́внице цѣломꙋ́дрїѧ: ра́дꙋйсѧ, всѣ̑мъ родѡ́мъ весе́лїе. ~Ра́дꙋйсѧ, невѣ́сто
неневѣ́стнаѧ.

**=Конда́къ ѕ҃:=**
{{text_align=center}}

**~К** ~Проповѣ̑дницы бг҃оно́снїи бы́вше волсвѝ, возврати́шасѧ въ вавѷлѡ́нъ, сверши́вше твоѐ
прⷪ҇ро́чество: и҆ проповѣ́давше тѧ̀ хрⷭ҇та̀ всѣ̑мъ, ѡ҆ста́виша и҆́рѡда ꙗ҆́кѡ ЛЖи́Ва, не вѣ́дꙋща
пѣ́ти: ~А҆ллилꙋ́їа.

**=І҆́косъ ѕ҃:=**
{{text_align=center}}

**~Л** ~Возсїѧ́въ во є҆гѵ́птѣ просвѣще́нїемъ и҆́стины, сп҃се, ѿгна́лъ є҆сѝ лжѝ тьмꙋ̀: і҆́дѡли бо
є҆гѡ̀ не стерпѣ́вше твоеѧ̀ крѣ́пости, падо́ша. ѿ си́хъ же и҆зба́вленнїи вопїѧ́хꙋ къ бцⷣѣ:
Ра́дꙋйсѧ, и҆справле́нїе человѣ́кѡвъ: ра́дꙋйсѧ, низпаде́нїе бѣсѡ́въ. ра́дꙋйсѧ, лжи́ прельще́нїе
попра́вшаѧ: ра́дꙋйсѧ, і҆́дѡльскꙋю ле́сть ѡ҆бличи́вшаѧ. ра́дꙋйсѧ, мо́ре, потопи́вшее фараѡ́на
мы́сленнаго: ра́дꙋйсѧ, ка́мень, напои́вый жа́ждꙋщыѧ жи́зни. ра́дꙋйсѧ, ѻ҆́гненный сто́лпе,
наставлѧ́ѧй сꙋ́щыѧ во тьмѣ̀: ра́дꙋйсѧ, покро́ве мі́рꙋ, ши́ршїй ѡ҆́блака. ра́дꙋйсѧ пи́ще, ма́нны
прее́мнице: ра́дꙋйсѧ, сла́дости ст҃ы́ѧ слꙋжи́тельнице. ра́дꙋйсѧ, землѐ ѡ҆бѣтова́нїѧ: ра́дꙋйсѧ,
и҆з̾ неѧ́же тече́тъ ме́дъ и҆ млеко̀. ~Ра́дꙋйсѧ, невѣ́сто неневѣ́стнаѧ.

**=Конда́къ з҃:=**
{{text_align=center}}

**~М** ~Хотѧ́щꙋ сѷмеѡ́нꙋ преста́витисѧ ѿ ны́нѣшнѧгѡ вѣ́ка прельсти́тельнагѡ, вда́нъ бы́лъ є҆сѝ
ꙗ҆́кѡ млⷣнцъ томꙋ̀: но позна́нъ бы́лъ є҆сѝ ѿ негѡ̀ и҆ бг҃ъ соверше́нный. тѣ́мже ᲂу҆диви́сѧ твое́й
неизрече́ннѣй премꙋ́дрости, зовы́й: ~А҆ллилꙋ́їа.

=И҆ па́ки конда́къ:= ~Взбра́нной воево́дѣ: =Та́же чте́мъ про́чее сло́ва а҆ка́ѳїста. Ѱало́мъ н҃. И҆
канѡ́ны: ст҃а́гѡ ѡ҆би́тели со і҆рмосо́мъ на ѕ҃: и҆ прест҃ы́ѧ бцⷣы на ѕ҃. \[А҆́ще же хра́мъ бцⷣы,
пое́мъ канѡ́нъ пра́здника бцⷣы со і҆рмосо́мъ на в҃і: і҆рмосы̀ по два́жды: тропари́ на і҃.\]=

=Канѡ́нъ прест҃ы́ѧ бцⷣы, творе́нїе господи́на і҆ѡ́сифа, \[є҆гѡ́же краестро́чїе: Ра́дости
прїѧ́телище, тебѣ̀ подоба́етъ ра́доватисѧ є҆ди́нѣй. І҆ѡ́сифъ\]. Гла́съ д҃.=

=Пѣ́снь а҃.=
{{text_align=center}}

=І҆рмо́съ:= ~Ѿве́рзꙋ ᲂу҆ста̀ моѧ̀:

**~Х** ~Хрⷭ҇то́вꙋ кни́гꙋ ѡ҆дꙋшевле́ннꙋю, запечатлѣ́ннꙋю дх҃омъ, зрѧ̀ тѧ̀, чтⷭ҇аѧ, вели́кїй
а҆рха́гг҃лъ возглаша́ше тѝ: ра́дꙋйсѧ, ра́дости прїе́мнице, є҆́юже прама́тернее проклѧ́тїе
разрѣши́тсѧ.

**~А** ~Ра́дꙋйсѧ, а҆да́мово и҆справле́нїе, дв҃о бг҃оневѣ́сто, а҆́дово ᲂу҆мерщвле́нїе ра́дꙋйсѧ,
всенепоро́чнаѧ, пала́то всѣ́хъ цр҃ѧ̀: ра́дꙋйсѧ, прⷭ҇то́ле ѻ҆́гненный вседержи́телѧ.

**~Р** ~Цвѣ́те неꙋвѧда́емый, ра́дꙋйсѧ, є҆ди́на и҆зрасти́вшаѧ ꙗ҆́блоко бл҃гово́нное: ра́дꙋйсѧ,
ро́ждшаѧ бл҃гоꙋха́нїе є҆ди́нагѡ цр҃ѧ̀. ра́дꙋйсѧ, неискꙋсобра́чнаѧ, мі́рови сп҃се́нїе.

**~А** ~Чистоты̀ сокро́вище, ра́дꙋйсѧ, є҆́юже ѿ паде́нїѧ на́шегѡ воста́хомъ: ра́дꙋйсѧ,
сладкоꙋха́нный крі́не, влⷣчце, вѣ́рныхъ ѡ҆бл҃гоꙋха́ѧй, ѳѷмїа́мъ бл҃гово́нный и҆ мѵ́ро многоцѣ́нное.

=Катава́сїа:= ~Ѿве́рзꙋ ᲂу҆ста̀ моѧ̑ и҆ напо́лнѧтсѧ дх҃а, и҆ сло́во ѿры́гнꙋ цр҃и́цѣ мт҃ри, и҆
ꙗ҆влю́сѧ свѣ́тлѡ торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀.

=Пѣ́снь г҃.=
{{text_align=center}}

=І҆рмо́съ:= ~Твоѧ̑ пѣсносло́вцы, бцⷣе:

**~С** ~Кла́съ бж҃е́ственный и҆зрасти́вшаѧ, ꙗ҆́кѡ ни́ва неѡра́ннаѧ ꙗ҆́вѣ, ра́дꙋйсѧ, ѡ҆дꙋшевле́ннаѧ
трапе́зо, хлѣ́бъ жи́зни вмѣ́сти́вшаѧ: ра́дꙋйсѧ, живы́ѧ воды̀ и҆сто́чниче неистощи́мый, влⷣчце.

**~Д** ~Ра́дꙋйсѧ, ю҆́нице, тельца̀ непоро́чнаго ро́ждшаѧ вѣ̑рнымъ: ра́дꙋйсѧ, а҆́гнице, ро́ждшаѧ
бж҃їѧ а҆́гнца, взе́млющаго мі́ра всегѡ̀ прегрѣшє́нїѧ: ра́дꙋйсѧ, те́плое ѡ҆чисти́лище.

**~О** ~Ра́дꙋйсѧ, ᲂу҆́тро свѣ́тлое, є҆ди́на сл҃нца хрⷭ҇та̀ носѧ́щаѧ, свѣ́та жили́ще: ра́дꙋйсѧ, тьмꙋ̀
разрꙋши́вшаѧ и҆ мра̑чныѧ бѣ́сы всеконе́чнѣ ѿгна́вшаѧ.

**~Х** ~Ра́дꙋйсѧ, две́рь є҆ди́на, є҆́юже сло́во про́йде є҆ди́но, верєѝ и҆ врата̀ а҆́дѡва, влⷣчце,
ржⷭ҇тво́мъ твои́мъ сокрꙋши́вшаѧ, ра́дꙋйсѧ, бж҃е́ственный вхо́де сп҃са́емыхъ, бг҃оневѣ́сто.

=Катава́сїа:= ~Твоѧ̑ пѣсносло́вцы, бцⷣе, живы́й и҆ и҆з̾ѻби́льный и҆сто́чниче, въ ли́къ дꙋхо́вный
совокꙋ́пльшыѧсѧ ᲂу҆твердѝ: и҆ въ бж҃е́ственнѣй твое́й сла́вѣ, вѣнцє́въ сла́вы сподо́би.

=Є҆ктенїа̀ ма́лаѧ.=
{{text_align=center}}

=И҆ по возгла́сѣ, конда́къ:= ~Взбра́нной воево́дѣ:

=И҆ чте́мъ дрꙋгі̑ѧ ше́сть і҆́косѡвъ и҆ кондакѡ́въ.=
{{text_align=center}}

**=І҆́косъ з҃:=**
{{text_align=center}}

**~Н** ~Но́вꙋ показа̀ тва́рь зижди́тель, ꙗ҆́вльсѧ на́мъ ѿ негѡ̀ бы́вшымъ, и҆з̾ безсѣ́менныѧ
произрасты́й ᲂу҆тро́бы, и҆ сохрани́въ ю҆̀, ꙗ҆́коже бѣ̀, нетлѣ́ннꙋ, да чꙋ́до ви́дѧще, воспои́мъ ю҆̀,
вопїю́ще: Ра́дꙋйсѧ, цвѣ́те нетлѣ́нїѧ: ра́дꙋйсѧ, вѣ́нче воздержа́нїѧ. ра́дꙋйсѧ, воскрⷭ҇нїѧ
ѡ҆́бразъ возсїѧва́ющаѧ: ра́дꙋйсѧ, а҆́гг҃льское житїѐ ꙗ҆влѧ́ющаѧ. ра́дꙋйсѧ, дре́во
свѣтлоплодови́тое, ѿ негѡ́же пита́ютсѧ вѣ́рнїи: ра́дꙋйсѧ, дре́во бл҃госѣнноли́ственное, и҆́мже
покрыва́ютсѧ мно́зи. ра́дꙋйсѧ, во чре́вѣ носѧ́щаѧ наста́вника заблꙋ́ждшымъ: ра́дꙋйсѧ, ро́ждшаѧ
и҆зба́вителѧ плѣнє́ннымъ. ра́дꙋйсѧ, сꙋдїѝ првⷣнагѡ ᲂу҆моле́нїе: ра́дꙋйсѧ, мно́гихъ согрѣше́нїй
проще́нїе. ра́дꙋйсѧ, ѡ҆де́ждо ѡ҆бнаже́нныхъ дерзнове́нїѧ: ра́дꙋйсѧ, любы̀, всѧ́кое жела́нїе
побѣжда́ющаѧ. ~Ра́дꙋйсѧ, невѣ́сто неневѣ́стнаѧ.

**=Конда́къ и҃:=**
{{text_align=center}}

**~Ѯ** ~Стра́нное ржⷭ҇тво̀ ви́дѣвше, ᲂу҆страни́мсѧ ѿ мі́ра, ᲂу҆́мъ на нб҃са̀ прело́жше: сегѡ́ бо
ра́ди высо́кїй бг҃ъ ꙗ҆ви́сѧ на землѝ смире́нный человѣ́къ, хотѧ́й привлещѝ къ высотѣ̀ томꙋ̀
вопїю́щыѧ: ~А҆ллилꙋ́їа.

**=І҆́косъ и҃:=**
{{text_align=center}}

**~О** ~Ве́сь бѣ̀ въ ни́жнихъ, и҆ ѿ вы́шнихъ ника́коже ѿстꙋпѝ неѡпи́санное сло́во: снизхожде́нїе
бо бж҃е́ственное, не прехожде́нїе же мѣ́стное бы́сть и҆ ржⷭ҇тво̀ ѿ дв҃ы, бг҃а прїе́мшїѧ,
слы́шащїѧ сїѧ̑: Ра́дꙋйсѧ, бг҃а невмѣсти́магѡ вмѣсти́лище: ра́дꙋйсѧ, честна́гѡ та́инства две́рь.
ра́дꙋйсѧ, невѣ̑рнымъ сꙋмни́тельное слы́шанїе: ра́дꙋйсѧ, вѣ̑рнымъ несꙋмнѣ́ннаѧ похвало̀. ра́дꙋйсѧ,
колесни́це прест҃а́ѧ сꙋ́щагѡ на херꙋві́мѣхъ: ра́дꙋйсѧ, селе́нїе пресла́вное сꙋ́щагѡ на серафі́мѣхъ.
ра́дꙋйсѧ, проти̑внаѧ въ то́жде собра́вшаѧ: ра́дꙋйсѧ, дѣ́вство и҆ ржⷭ҇тво̀ сочета́вшаѧ. ра́дꙋйсѧ,
є҆́юже разрѣши́сѧ престꙋпле́нїе: ра́дꙋйсѧ, є҆́юже ѿве́рзесѧ ра́й. ра́дꙋйсѧ, ключꙋ̀ црⷭ҇твїѧ
хрⷭ҇то́ва: ра́дꙋйсѧ, наде́ждо бла̑гъ вѣ́чныхъ. ~Ра́дꙋйсѧ, невѣ́сто неневѣ́стнаѧ.

**=Конда́къ ѳ҃:=**
{{text_align=center}}

**~П** ~Всѐ є҆стество̀ а҆́гг҃льское ᲂу҆диви́сѧ вели́комꙋ твоегѡ̀ вочл҃вѣ́ченїѧ дѣ́лꙋ:
непристꙋ́пнаго бо, ꙗ҆́кѡ бг҃а, зрѧ́ше всѣ̑мъ пристꙋ́пнаго человѣ́ка, на́мъ ᲂу҆́бѡ спребыва́юща,
слы́шаща же ѿ всѣ́хъ: ~А҆ллилꙋ́їа.

**=І҆́косъ ѳ҃:=**
{{text_align=center}}

**~Р** ~Вѣті̑и многоглагѡ́ливыѧ ви́димъ ѡ҆ тебѣ̀ ꙗ҆́кѡ ры̑бы безгла̑сныѧ, бцⷣе: недоꙋмѣва́ютъ бо
глаго́лати, ка́кѡ и҆ дв҃а пребыва́еши, и҆ роди́ти возмогла̀ є҆сѝ. мы́ же, та́инствꙋ дивѧ́щесѧ,
вѣ́рнѡ вопїе́мъ: Ра́дꙋйсѧ, премꙋ́дрости бж҃їѧ прїе́мнице: ра́дꙋйсѧ, промышле́нїѧ є҆гѡ̀
сокро́вищнице. ра́дꙋйсѧ, любомꙋ̑дрыѧ немꙋ̑дры ꙗ҆влѧ́ющаѧ: ра́дꙋйсѧ, хитрослове́сники безсловє́сны
ѡ҆блича́ющаѧ. ра́дꙋйсѧ, ꙗ҆́кѡ ѡ҆безꙋ́мѣша лю́тїи и҆зыска́телє: ра́дꙋйсѧ, ꙗ҆́кѡ ᲂу҆вѧдо́ша
баснотво́рцы. ра́дꙋйсѧ, а҆ѳїнє́йскаѧ плетє́нїѧ растерза́ющаѧ: ра́дꙋйсѧ, ры̑барскїѧ мрє́жи
и҆сполнѧ́ющаѧ. ра́дꙋйсѧ, и҆з̾ глꙋбины̀ невѣ́дѣнїѧ и҆звлача́ющаѧ: ра́дꙋйсѧ, мнѡ́ги въ ра́зꙋмѣ
просвѣща́ющаѧ. ра́дꙋйсѧ, кораблю̀ хотѧ́щымъ сп҃сти́сѧ: ра́дꙋйсѧ, приста́нище житє́йскимъ пловцє́мъ.
~Ра́дꙋйсѧ, невѣ́сто неневѣ́стнаѧ.

**=Конда́къ і҃:=**
{{text_align=center}}

**~С** ~Сп҃стѝ хотѧ̀ мі́ръ, всѣ́хъ ᲂу҆краси́тель самоѡбѣтова́нъ къ семꙋ̀ прїи́де, и҆ па́стырь сы́й
ꙗ҆́кѡ бг҃ъ, на́съ ра́ди ꙗ҆ви́сѧ по на́мъ человѣ́къ: подо́бнымъ бо подо́бное призва́въ, ꙗ҆́кѡ бг҃ъ
слы́шитъ: ~А҆ллилꙋ́їа.

=И҆ па́ки конда́къ:= ~Взбра́нной воево́дѣ:
{{text_align=center}}

=Сѣда́ленъ, гла́съ а҃.=
{{text_align=center}}

=Подо́бенъ:= ~Гро́бъ тво́й:
{{text_align=center}}

~Вели́кїй воево́да невеще́ственныхъ а҆́гг҃лѡвъ, во гра́дъ назаре́тъ предста́въ, цр҃ѧ̀ вѣкѡ́въ
возвѣща́етъ тѝ, пречⷭ҇таѧ, и҆ гдⷭ҇а, глаго́лѧ тебѣ̀: ра́дꙋйсѧ, бл҃гослове́ннаѧ мр҃і́е,
непостижи́маѧ и҆ несказа́ннаѧ глꙋбино̀, человѣ́кѡвъ воззва́нїе.

=Сла́ва, и҆ ны́нѣ, то́йже. И҆ па́ки чте́нїе.=
{{text_align=center}}

=Пѣ́снь д҃.=
{{text_align=center}}

=І҆рмо́съ:= ~Сѣдѧ́й въ сла́вѣ:

**~Е** ~Во гла́сѣхъ пѣ́нїй вѣ́рою тебѣ̀ вопїе́мъ, всепѣ́таѧ: ра́дꙋйсѧ, горо̀ тꙋ́чнаѧ и҆
ᲂу҆сыре́ннаѧ дх҃омъ: ра́дꙋйсѧ, свѣти́льниче и҆ ста́мно, носѧ́щаѧ ма́ннꙋ, ᲂу҆слажда́ющꙋю всѣ́хъ
бл҃гочести́выхъ чꙋ̑вства.

**~І** ~Ѡ҆чисти́лище мі́рꙋ, ра́дꙋйсѧ, пречⷭ҇таѧ влⷣчце: ра́дꙋйсѧ, лѣ́ствице, ѿ землѝ всѣ́хъ
возвы́сившаѧ бл҃года́тїю: ра́дꙋйсѧ, мо́сте, вои́стиннꙋ преводѧ́й ѿ сме́рти къ жи́зни всѣ́хъ
пою́щихъ тѧ̀.

**~О** ~Нб҃съ вы́шшаѧ, ра́дꙋйсѧ, во твои́хъ ложесна́хъ, пречⷭ҇таѧ, землѝ ѡ҆снова́нїе нетрꙋ́днѡ
носи́вшаѧ: ра́дꙋйсѧ, червлени́це, порфѵ́рꙋ бж҃е́ственнꙋю ѡ҆обагри́вшаѧ ѿ крове́й твои́хъ, цр҃е́ви
си́лъ.

**~Н** ~Ра́дꙋйсѧ, влⷣчце, ро́ждшаѧ законода́вца и҆́стиннаго, беззакѡ́нїѧ всѣ́хъ тꙋ́не
и҆зглажда́ющаго, недовѣ́домаѧ глꙋбино̀, высото̀ неизрече́ннаѧ, браконеискꙋ́снаѧ, є҆́юже мы̀
ѡ҆божи́хомсѧ.

**~С** ~Тѧ̀ и҆спле́тшꙋю мі́рови нерꙋкоплете́нный вѣне́цъ пѣсносло́вимъ, дв҃о, зовꙋ́ще тебѣ̀:
ра́дꙋйсѧ, храни́лище всѣ́хъ и҆ ѡ҆гражде́нїе, и҆ ᲂу҆твержде́нїе, и҆ сщ҃е́нное прибѣ́жище.

=Катава́сїа:= ~Сѣдѧ́й въ сла́вѣ на прⷭ҇то́лѣ бж҃ества̀, во ѡ҆́блацѣ ле́гцѣ прїи́де і҆и҃съ
пребж҃е́ственный, нетлѣ́нною дла́нїю, и҆ сп҃сѐ зовꙋ́щыѧ: сла́ва, хрⷭ҇тѐ, си́лѣ твое́й.

=Пѣ́снь є҃.=
{{text_align=center}}

=І҆рмо́съ: Оу҆=жасо́шасѧ всѧ́чєскаѧ:

**~Ѻ** ~Пꙋ́ть жи́зни ро́ждшаѧ, ра́дꙋйсѧ, пренепоро́чнаѧ, ѿ пото́па грѣхо́внагѡ мі́ръ сп҃сшаѧ:
ра́дꙋйсѧ, бг҃оневѣ́сто, слы́шанїе и҆ глаго́ланїе стра́шное: ра́дꙋйсѧ, пребыва́нїе влⷣки тва́ри.

**~І** ~Крѣ́пость и҆ ᲂу҆твержде́нїе человѣ́кѡвъ, ра́дꙋйсѧ, пречⷭ҇таѧ, мѣ́сто ѡ҆сщ҃е́нїѧ сла́вы,
ᲂу҆мерщвле́нїе а҆́дово, черто́же всесвѣ́тлый: ра́дꙋйсѧ, а҆́гг҃лѡвъ ра́дость: ра́дꙋйсѧ, по́мощь
вѣ́рнѡ молѧ́щымсѧ тебѣ̀.

**~П** ~Ѻ҆гнеѡбра́знаѧ колесни́це сло́ва, ра́дꙋйсѧ, влⷣчце, ѡ҆дꙋшевле́нный раю̀, дре́во жи́зни
посредѣ̀ и҆мѣ́ѧй гдⷭ҇а, є҆гѡ́же сла́дость ѡ҆животворѧ́етъ вѣ́рою причаща́ющихсѧ и҆ тлѣ́нїю
подклони́вшихсѧ.

**~Р** ~Оу҆крѣплѧ́еми си́лою твое́ю, вѣ́рнѡ вопїе́мъ тѝ: ра́дꙋйсѧ, гра́де всѣ́хъ цр҃ѧ̀, ѡ҆ не́мже
пресла̑внаѧ и҆ достослы̑шаннаѧ глагѡ́лана бы́ша ꙗ҆́вѣ, горо̀ несѣко́маѧ: ра́дꙋйсѧ, глꙋбино̀
неизмѣ́римаѧ.

**~Е** ~Простра́нное селе́нїе сло́ва, ра́дꙋйсѧ, пречⷭ҇таѧ, ра́ковино, бж҃е́ственный би́серъ
произве́дшаѧ: ра́дꙋйсѧ, всечꙋ́дное къ бг҃ꙋ примире́нїе всѣ́хъ ᲂу҆бл҃жа́щихъ тѧ̀, бцⷣе, всегда̀.

=Катава́сїа: Оу҆=жасо́шасѧ всѧ́чєскаѧ ѡ҆ бж҃е́ственнѣй сла́вѣ твое́й: ты́ бо, неискꙋсобра́чнаѧ
дв҃о, и҆мѣ́ла є҆сѝ во ᲂу҆тро́бѣ над̾ всѣ́ми бг҃а, и҆ родила̀ є҆сѝ безлѣ́тнаго сн҃а, всѣ̑мъ
воспѣва́ющымъ тѧ̀ ми́ръ подава́ющи.

=Здѣ̀ престае́тъ канѡ́нъ ст҃а́гѡ ѡ҆би́тели.=
{{text_align=center}}

=Пѣ́снь ѕ҃.=
{{text_align=center}}

=І҆рмо́съ:= ~Бж҃е́ственное сїѐ и҆ всечестно́е празднество̀ бг҃омт҃ре соверша́юще, бг҃омꙋ́дрїи,
прїиди́те, рꙋка́ми поспле́щимъ, ѿ неѧ̀ ро́ждшагосѧ бг҃а сла́вѧще.

**~П** ~Черто́же сло́ва нескве́рный, вина̀ всѣ́хъ ѡ҆боже́нїѧ, ра́дꙋйсѧ, пречⷭ҇таѧ, прⷪ҇ро́кѡвъ
вѣща́нїе: ра́дꙋйсѧ, а҆пⷭ҇лѡвъ ᲂу҆краше́нїе.

**~Е** ~И҆з̾ тебє̀ роса̀ ᲂу҆ка́нꙋ, пла́мень многобо́жїѧ ᲂу҆гаси́вшаѧ: тѣ́мже вопїе́мъ тѝ:
ра́дꙋйсѧ, рꙋно̀ ѡ҆роше́нное, є҆́же гедеѡ́нъ, дв҃о, пре́жде ви́дѣ.

**~І** ~Сѐ тебѣ̀ ра́дꙋйсѧ зове́мъ: приста́нище на́мъ бꙋ́ди вла́ющымсѧ, и҆ ᲂу҆бѣ́жище въ пꙋчи́нѣ
скорбе́й и҆ всѣ́хъ собла́знѡвъ сопроти́вника.

**~Х** ~Ра́дости вина̀, ѡ҆бл҃годатѝ на́шъ по́мыслъ, да зове́мъ тебѣ̀: ра́дꙋйсѧ, неѡпали́маѧ
кꙋпино̀, ѡ҆́блаче всесвѣ́тлый, вѣ̑рныѧ непреста́ннѡ ѡ҆сѣнѧ́ѧй.

=Та́же четверопѣ́снецъ, є҆гѡ́же краестро́чїе: Сїѧ̀ пѣ́снь і҆ѡ́сифова.= =Гла́съ ѕ҃.=
{{text_align=center}}

=Пѣ́снь ѕ҃.=
{{text_align=center}}

=І҆рмо́съ:= ~Жите́йское мо́ре воздвиза́емо:

~Пострада́вше мч҃нцы, и҆ ꙗ҆́кѡ ка́менїе и҆збра́ннїи на землѝ валѧ́ющесѧ, зижди́тельство всѧ́кое
врага̀ соверше́ннѡ разори́ша, и҆ хра́ми бг҃а жива́гѡ ꙗ҆ви́шасѧ.

~Мо́лимъ ва́съ, тече́нїе до́брое соверши́вшихъ, мч҃нцы, ᲂу҆крѣпи́те на́съ до́брѣ поста̀ тече́нїе
тещѝ, добродѣ́телей соверше́нїемъ просїѧва́ющихъ.

~Рабы̑ твоѧ̑, влⷣко, преста́вльшыѧсѧ ѿ землѝ къ тебѣ̀ пребл҃го́мꙋ, твоегѡ̀ црⷭ҇твїѧ сотворѝ
ѻ҆́бщники, бж҃е́ственныхъ мч҃нкъ твои́хъ сщ҃е́нными хода́тайствы, многомлⷭ҇тиве.

=Бг҃оро́диченъ:= ~Є҆ди́на всепѣ́таѧ, вѣ́рнѡ воспѣва́ющымъ тѧ̀ грѣхѡ́въ ѡ҆ставле́нїе и҆ дарова́нїй
бж҃е́ственныхъ ча́сть да́ти, всест҃о́мꙋ сло́вꙋ моли́сѧ, мт҃и дв҃о.

=И҆́ный. Гла́съ є҃.=
{{text_align=center}}

=І҆рмо́съ:= ~Ѿ ки́та прⷪ҇ро́ка:

~Па́мѧть мч҃нкъ соверша́юще, гдⷭ҇еви возсле́мъ пѣ̑сни, дне́сь бж҃е́ственнѡ веселѧ́щесѧ.

~Мече́й и҆ ѻ҆гнѧ̀ не ᲂу҆боѧ́вшесѧ, дерза́юще въ вѣ́рѣ, стрⷭ҇тоте́рпцы, мꙋчи́тєли въ се́мъ
ᲂу҆ѧзви́сте.

=Трⷪ҇ченъ:= ~Трⷪ҇цꙋ ли̑цы воспѣва́ю тѧ̀, є҆ди́ницѣ по сꙋществꙋ̀ покланѧ́юсѧ тебѣ̀, ѻ҆́ч҃е, сн҃е и҆
дш҃е ст҃ы́й.

=Бг҃оро́диченъ:= ~А҆́гг҃лъ и҆ человѣ̑къ бл҃гохвале́нїе є҆сѝ, ꙗ҆́кѡ родила̀ є҆сѝ, дв҃о, хрⷭ҇та̀,
сп҃са дꙋ́шъ на́шыхъ.

=Сті́хъ:= ~Ди́венъ бг҃ъ во ст҃ы́хъ свои́хъ, бг҃ъ і҆и҃левъ.

~Сме́ртїю жи́знъ прїѡбрѣ́тше, ра́дꙋетесѧ, на нб҃сѣ́хъ живꙋ́ще, пресла́внїи страстоте́рпцы хрⷭ҇та̀
бг҃а.

=Сті́хъ:= ~Дꙋ́шы и҆́хъ во бл҃ги́хъ водворѧ́тсѧ.

~Сме́ртїю и҆ жи́знїю ѡ҆блада́ѧй, въ вѣ́рѣ преста́вльшыѧсѧ ѿ житїѧ̀, хрⷭ҇тѐ, со ст҃ы́ми твои́ми
ᲂу҆поко́й.

=І҆рмо́съ:= ~Ѿ ки́та прⷪ҇ро́ка и҆зба́вилъ є҆сѝ: менѐ же и҆з̾ глꙋбины̀ грѣхѡ́въ возведѝ, гдⷭ҇и, и҆
сп҃си́ мѧ.

=Є҆ктенїа̀ ма́лаѧ.=
{{text_align=center}}

=И҆ па́ки пое́мъ конда́къ:= ~Взбра́нной воево́дѣ:

=И҆ чте́мъ ѡ҆ста́вльшыѧсѧ ше́сть і҆́косѡвъ и҆ кондакѡ́въ.=

**=І҆́косъ і҃:=**
{{text_align=center}}

**~Т** ~Стѣна̀ є҆сѝ дѣ́вамъ, бцⷣе дв҃о, и҆ всѣ̑мъ къ тебѣ̀ прибѣга́ющымъ: и҆́бо нб҃сѐ и҆ землѝ
творе́цъ ᲂу҆стро́и тѧ̀, пречⷭ҇таѧ, все́льсѧ во ᲂу҆тро́бѣ твое́й и҆ всѧ̑ наꙋчи́въ возглаша́ти тебѣ̀:
Ра́дꙋйсѧ, сто́лпе дѣ́вства: ра́дꙋйсѧ, две́рь сп҃се́нїѧ. ра́дꙋйсѧ, нача́льнице мы́сленнагѡ
возсозда́нїѧ: ра́дꙋйсѧ, пода́тельнице бж҃е́ственныѧ бл҃гости. ра́дꙋйсѧ, ты́ бо возроди́ла є҆сѝ
зача̑тыѧ стꙋ́днѡ: ра́дꙋйсѧ, ты́ бо вразꙋми́ла є҆сѝ ѡ҆кра́дєнныѧ ᲂу҆мо́мъ. ра́дꙋйсѧ, тли́телѧ
смы́слѡвъ ᲂу҆празднѧ́ющаѧ: ра́дꙋйсѧ, сѣ́ѧтелѧ чистоты̀ ро́ждшаѧ. ра́дꙋйсѧ, черто́же безсѣ́меннагѡ
ᲂу҆невѣ́щенїѧ: ра́дꙋйсѧ, вѣ́рныхъ гдⷭ҇еви сочетава́ющаѧ. ра́дꙋйсѧ, до́браѧ младопита́тельнице
дѣ́вамъ: ра́дꙋйсѧ, невѣстокраси́тельнице дꙋ́шъ ст҃ы́хъ. ~Ра́дꙋйсѧ, невѣ́сто неневѣ́стнаѧ.

=Конда́къ а҃і:=
{{text_align=center}}

**~Ѵ** ~Пѣ́нїе всѧ́кое побѣжда́етсѧ, спростре́тисѧ тща́щеесѧ ко мно́жествꙋ мно́гихъ щедро́тъ
твои́хъ: равночи́слєнныѧ бо пескꙋ̀ пѣ̑сни а҆́ще прино́симъ тѝ, цр҃ю̀ ст҃ы́й, ничто́же соверша́емъ
досто́йно, ꙗ҆̀же да́лъ є҆сѝ на́мъ, тебѣ̀ вопїю́щымъ: ~А҆ллилꙋ́їа.

**=І҆́косъ а҃і:=**
{{text_align=center}}

**~Ф** ~Свѣтопрїе́мнꙋю свѣщꙋ̀, сꙋ́щымъ во тьмѣ̀ ꙗ҆́вльшꙋюсѧ, зри́мъ ст҃ꙋ́ю дв҃ꙋ: невеще́ственный бо
вжига́ющи свѣ́тъ, наставлѧ́етъ къ вѣ́дѣнїю бж҃їю всѧ̑, заре́ю ᲂу҆́мъ просвѣща́ющаѧ, зва́нїемъ же
почита́емаѧ си́це: Ра́дꙋйсѧ, лꙋчѐ мы́сленнагѡ сл҃нца. ра́дꙋйсѧ, свѣти́ло незаходи́магѡ свѣ́та.
ра́дꙋйсѧ, мо́лнїе, дꙋ́шы просвѣща́ющаѧ: ра́дꙋйсѧ, ꙗ҆́кѡ гро́мъ, врагѝ ᲂу҆страша́ющаѧ. ра́дꙋйсѧ,
ꙗ҆́кѡ многосвѣ́тлое возсїѧва́еши просвѣще́нїе: ра́дꙋйсѧ, ꙗ҆́кѡ многотекꙋ́щꙋю и҆сточа́еши рѣкꙋ̀.
ра́дꙋйсѧ, живописꙋ́ющаѧ кꙋпѣ́ли ѡ҆́бразъ: ра́дꙋйсѧ, потреблѧ́ющаѧ грѣхо́внꙋю скве́рнꙋ. ра́дꙋйсѧ,
ба́не, ѡ҆мыва́ющаѧ со́вѣсть: ра́дꙋйсѧ, ча́ше, че́рплющаѧ ра́дость. ра́дꙋйсѧ, вонѧ́ хрⷭ҇то́ва
бл҃гоꙋха́нїѧ: ра́дꙋйсѧ, жи́знь та́инственнагѡ пи́ра. ~Ра́дꙋйсѧ, невѣ́сто неневѣ́стнаѧ.

**=Конда́къ в҃і:=**
{{text_align=center}}

**~Х** ~Бл҃года́ть долгѡ́въ дре́внихъ человѣ́кѡмъ да́ти восхотѣ́въ, всѣ́хъ долгѡ́въ рѣши́тель
прїи́де собо́ю ко ѿше́дшымъ ѿ тогѡ̀ бл҃года́ти: и҆ раздра́въ рꙋкописа́нїе, слы́шитъ ѿ всѣ́хъ
си́це: ~А҆ллилꙋ́їа.

**=І҆́косъ в҃і:=**
{{text_align=center}}

**~Ѱ** ~Пою́ще твоѐ ржⷭ҇тво̀, восхвалѧ́емъ тѧ̀ всѝ, ꙗ҆́кѡ ѡ҆дꙋшевле́нный хра́мъ, бцⷣе: во твое́й
бо ᲂу҆тро́бѣ всели́всѧ, содержа́й всѧ̑ рꙋко́ю гдⷭ҇ь, ѡ҆ст҃ѝ, просла́ви, наꙋчѝ вопи́ти тебѣ̀
всѣ́хъ: Ра́дꙋйсѧ, ски́нїе бг҃а и҆ сло́ва: ра́дꙋйсѧ, ст҃а́ѧ, ст҃ы́хъ бо́льшаѧ. ра́дꙋйсѧ, ковче́же,
позлаще́нный дх҃омъ: ра́дꙋйсѧ, сокро́вище жи́зни неистощи́мое. ра́дꙋйсѧ, честны́й вѣ́нче царе́й
бл҃гочести́выхъ: ра́дꙋйсѧ, честна́ѧ похвало̀ і҆ере́євъ бл҃гоговѣ́йныхъ. ра́дꙋйсѧ, це́ркве
непоколеби́мый сто́лпе: ра́дꙋйсѧ, ца́рствїѧ нерꙋши́маѧ стѣно̀. ра́дꙋйсѧ, є҆́юже воздвиза́ютсѧ,
побѣ̑ды: ра́дꙋйсѧ, є҆́юже низпа́даютъ вразѝ. ра́дꙋйсѧ, тѣ́ла моегѡ̀ врачева́нїе: ра́дꙋйсѧ, дꙋшѝ
моеѧ̀ сп҃се́нїе. ~Ра́дꙋйсѧ, невѣ́сто неневѣ́стнаѧ.

**=Конда́къ г҃і:=**
{{text_align=center}}

**~Ѡ** ~Ѽ всепѣ́таѧ мт҃и, ро́ждшаѧ всѣ́хъ ст҃ы́хъ ст҃ѣ́йшее сло́во! ны́нѣшнее прїе́мши
приноше́нїе, ѿ всѧ́кїѧ напа́сти и҆зба́ви всѣ́хъ, и҆ ѿ бꙋ́дꙋщїѧ мꙋ́ки свободѝ вопїю́щыѧ:
~А҆ллилꙋ́їа.

=Се́й конда́къ глаго́ли три́жды.=
{{text_align=center}}

=И҆ па́ки чте́тсѧ а҃-й і҆́косъ:= ~А҆́гг҃лъ превостоѧ́тель: =И҆ па́ки конда́къ:= ~Взбра́нной
воево́дѣ:

=Та́же чтꙋ́тсѧ сѷнаѯа̑рїи: пе́рвѣе мине́и, та́же настоѧ́щїй.=

=Стїхѝ:= ~Пѣ́сньми неꙋсы́пными бл҃года́рственнѡ,

~Гра́дъ воспѣва́етъ неꙋсы́пнꙋю во бра́нехъ предста́тельницꙋ.

**~В**ъ сі́й де́нь, въ сꙋббѡ́тꙋ пѧ́тыѧ седми́цы постѡ́въ, пра́зднꙋемъ несѣда́льнꙋю пѣ́снь прест҃ы́ѧ
влⷣчцы на́шеѧ бцⷣы вины̀ ра́ди сицевы̀: И҆ра́клїю самоде́ржцꙋ гре́ческимъ ца́рствомъ пра́вѧщꙋ,
хосро́й пе́рсскїй ца́рь, ви́дѣвъ гре́ческое ца́рство ᲂу҆ничиже́но ѿ фѡ́ки царѧ̀ мꙋчи́телѧ,
посыла́етъ є҆ди́наго ѿ вельмо́жъ свои́хъ, са́рвара и҆́менемъ, съ ты́сѧщами мно́гими во́инствъ, всѧ̑
востѡ́чныѧ страны̑ покори́ти себѣ̀. И̑ пре́жде бо хосро́й погꙋбѝ ꙗ҆́кѡ де́сѧть те́́мъ хрїстїа́нъ,
жидовѡ́мъ прекꙋплѧ́ющымъ и҆̀хъ ѿ негѡ̀ и҆ погꙋблѧ́ющымъ. Нача́льный вельмо́жа са́рваръ, восто́ки
всѧ̑ поплѣни́въ, дости́же и҆ до са́магѡ хрѷсопо́лѧ, и҆́же ны́нѣ скꙋта́рь нарица́етсѧ. Ца́рь же
и҆ра́клїй, во ѡ҆скꙋдѣ́нїи казнохрани́лища, сщ҃є́нныѧ сосꙋ́ды цр҃кѡ́вныѧ на златни̑цы претвори́,
ѡ҆бѣща́въ возврати́ти ѧ҆̀ съ ли́хвою: и҆ по є҆ѵѯі́нскомꙋ мо́рю съ корабли̑ въ персі̑дскїѧ страны̑
вто́ргсѧ, разорѧ́етъ ѧ҆̀: и҆ въ коне́цъ ѿ негѡ̀ побѣжда́етсѧ хосро́й съ про́чими во́инствы. Пома́лѣ
же и҆ сїро́й сы́нъ хосро́евъ, ѿ ѻ҆тца̀ своегѡ̀ ѿстꙋпи́въ, нача́льство себѣ̀ прїе́млетъ, и҆ ѻ҆тца̀
хосро́а ᲂу҆би́въ, царю̀ и҆ра́клїю содрꙋжа́етсѧ. Хага́нъ же нача́льникъ мѵ́сскїй и҆ скѵ́ѳскїй,
ᲂу҆вѣ́дѣвъ ѡ҆ царѣ̀, ꙗ҆́кѡ по мо́рю на пе́рсы ѿше́лъ є҆́сть, нарꙋ́шивъ ми́ръ со гре́ки и҆ полкѝ
тмочи́слєнныѧ подви́гъ, ѿ за́падныхъ стра́нъ на кѡнстанті́нь гра́дъ прихо́дитъ, на бг҃а хꙋ̑льныѧ
гла́сы возсыла́ѧ. А҆́бїе мо́ре ᲂу҆́бѡ корабльмѝ, землѧ́ же пѣ́шими и҆ вса́дники безчи́сленными
и҆спо́лнь бѧ́ше. Се́ргїй же, патрїа́рхъ кѡнстанті́нѧ гра́да, лю́ди мно́гѡ ᲂу҆тѣша́ше, не ѿпа́дати,
ни разслаблѧ́тисѧ: но всѐ ᲂу҆пова́нїе ѿ дꙋшѝ возноси́ти на бг҃а и҆ на мт҃рь є҆гѡ̀ пречⷭ҇тꙋю бцⷣꙋ.
Вѡ́носъ ᲂу҆́бо патрі́кїй, и҆́же тогда̀ гра́домъ пра́вѧще, потрє́бнаѧ ко ѿтраже́нїю сꙋпоста́тѡвъ
ᲂу҆готовлѧ́ше. \[Вкꙋ́пѣ бо съ по́мощїю вы́шнею и҆ нам подоба́етъ потрє́бнаѧ дѣ́йствовати.\]
Патрїа́рхъ же со всѣ́мъ мно́жествомъ, бж҃е́ствєнныѧ і҆кѡ̑ны бг҃ома́тере носѧ̀, ѡ҆бхожда́ше по
стѣна́мъ свы́ше, и҆ ѿтꙋ́дꙋ ᲂу҆твержде́нїе и҆̀мъ подава́ѧ. є҆гда ᲂу҆̀бо са́рваръ ѿ восто́ка, хага́нъ
же ѿ за́пада нача́ша сожига́ти ѡ҆кре́стнѡсти гра́да: патрїа́рхъ, нерꙋкотворе́нный хрⷭ҇то́въ
ѡ҆́бразъ и҆ честна̑ѧ и҆ животворѧ̑щаѧ древа̀, къ семꙋ́ же и҆ честнꙋ́ю ри́зꙋ бг҃омт҃ре носѧ̀, по
стѣна́мъ ѡ҆бхожда́ше. Хага́нъ же скѵ́ѳскїй, со мно́жествомъ безчи́сленнымъ, сꙋ́шею на стѣ́ны
кѡнстанті́нѧ гра́да напа́даетъ, крѣпкоизрѧ́днѡ ѡ҆рꙋ̑жїи ᲂу҆тверждє́нныѧ: и҆ толи́ко мно́жество
бѧ́ше, ꙗ҆́кѡ є҆ди́номꙋ гре́чинꙋ съ десѧтмѝ скѷѳѧны ꙗ҆́вѣ бра́тисѧ. Но неѡбори́маѧ побо́рница, ѕѣлѡ̀
ма́лыми число́мъ вѡ́ины, ѡ҆брѣ́тшимисѧ въ хра́мѣ є҆ѧ̀, нарица́емѣмъ и҆сто́чницѣ, мно́жайшыѧ и҆́хъ
скѵ́фы погꙋбѝ. Ѿсю́дꙋ же гре́цы дерзнове́нїе прїе́мше, и҆ восплеска́вше, ѿ взбра́нныѧ воево́ды
бж҃їѧ мт҃ре помога́еми, и҆̀хъ при́снѡ до конца̀ побѣжда́хꙋ. є҆гда̀ же гра́ждане примире́нїѧ
взыска́ша, ѿве́ржени бы́ша, ѿвѣща́ бо и҆̀мъ хага́нъ: не прельща́йтесѧ ѡ҆ бз҃ѣ, въ него́же вѣ́рꙋете,
всѧ́чески бо ᲂу҆́трѣ гра́дъ ва́шъ и҆́мамъ. Гра́ждане же, слы́шавше, рꙋ́ки къ бг҃ꙋ простира́хꙋ.
Согласи́вшесѧ ᲂу҆̀бо, хага́нъ и҆ са́рваръ сꙋ́шею и҆ мо́ремъ на гра́дъ ᲂу҆стремлѧ́ютсѧ, ᲂу҆хищре́ньми
плѣни́ти жела́юще: но толи́кѡ побѣжде́ни бы́ша ѿ грє́къ, ꙗ҆́кѡ недостава́ше живы́хъ мє́ртвыѧ жещѝ.
И҆ ладїи̑ \[моно́ѯѷла и҆менꙋ́ємыѧ\], ѡ҆рꙋ́жникѡвъ и҆спо́лнєны, ше́дшѧ зали́вомъ, глаго́лемымъ
ро́гомъ, ко хра́мꙋ бг҃омт҃ре во влахе́рнахъ, бꙋ́ри си́льнѣ внеза́пꙋ на мо́ре па́дшей и҆ раздѣ́льшꙋсѧ
є҆мꙋ̀ въ сѣче́нїе, съ корабли̑ всѣ́ми вра́жїими погибо́ша. И҆ ви́дѣно бы́сть то̀ пресла́вное
и҆зрѧднодѣ́йствїе пречⷭ҇тыѧ бг҃омт҃ре: всѣ́хъ бо и҆зве́рже на бре́гъ мо́рѧ при влахе́рнахъ. Лю́дїе
же, поспѣ́шнѡ врата̀ ѿве́рзше, вкꙋ́пѣ всѧ̑ и҆зби́ша, и҆ дѣ́темъ и҆ жена́мъ на нѧ̀ вмꙋжестви́вшымсѧ.
Нача̑льницы же бра̑жїи возврати́шасѧ пла́чꙋще кꙋ́пнѡ и҆ рыда́юще. Бг҃олюби́вїи ᲂу҆̀бо лю́дїе
кѡнстанті́нѧ гра́да, бг҃омт҃ри бл҃годаре́нїе даю́ще, всено́щнꙋю пѣ́снь и҆ несѣда́льнꙋю є҆́й
воспѣ́ша, ꙗ҆́кѡ за нѧ̀ бо́дрствоваше и҆ преесте́ственною си́лою содѣ́ѧ и҆̀мъ на врагѝ побѣ́дꙋ.
Ѿто́лѣ ᲂу҆̀бо, на воспомина́нїе толи́кагѡ и҆ преесте́ственнагѡ чꙋдесѐ, це́рковь сицевы́й
пра́здникъ прїѧ́тъ мт҃ри бж҃їи возлага́ти въ настоѧ́щее вре́мѧ, є҆гда̀ и҆ побѣ́да бг҃омт҃рїю
бы́сть: а҆ка́фїстъ же, си́речъ несѣда́льное и҆менова́сѧ, поне́же тогда̀ та́кѡ дѣ́ѧше гра́дскїй
кли́ръ и҆ лю́дые всѝ.

~По рехожде́нїи же три́десѧти и҆ шестѝ лѣ́тъ, при ца́рствѣ кѡнстанті́на погѡна́та, а҆га́рѧне,
безчи́сленное во́инство водѧ́ще, па́ки на кѡнстанті́нь гра́дъ нападо́ша, и҆ се́дмь лѣ́тъ се́й
ѡ҆сажда́хꙋ, є҆гда̀ и҆ въ кѷзі́ческихъ страна́хъ презимова́хꙋ, и҆ мнѡ́гїѧ своѧ̑ погꙋби́ша. Та́же
ѿре́кшесѧ бра́ни, и҆ съ во́инствомъ свои́мъ возвраща́ющесѧ и҆ бы́вше во страна́хъ сѷле́йскихъ, всѝ
мо́ремъ потопле́ни бы́ша, предста́тельствомъ всечⷭ҇тыѧ бг҃омт҃ре. Но и҆ въ тре́тїе па́ки, при львѣ̀
і҆са́ѵрѣ, а҆га́рѧне, па́че мно́жайшихъ те́мъ число́мъ, пе́рвѣе ᲂу҆́бѡ пе́рсское разорѧ́ютъ ца́рство,
та́же є҆гѵ́петъ и҆ лївѵ́ю: ѡ҆бте́кше же и҆ і҆нді́ю, є҆ѳїо́пїю и҆ і҆спа́нїю, напослѣ́докъ и҆ на
са́мый царьгра́дъ вою́ютъ, съ ты́сѧщїю ѻ҆смїю̀ сѡ́тъ корабле́й. Ѡ҆крꙋжи́вше ᲂу҆́бѡ є҆го̀, жда́хꙋ,
ꙗ҆́кѡ да а҆́бїе расхи́тѧтъ є҆го̀. Гра́дстїи же сщ҃е́ннїи лю́дїе, честно́е дре́во чтⷭ҇на́гѡ и҆
животворѧ́щагѡ крⷭ҇та̀ и҆ чтⷭ҇нꙋ́ю і҆кѡ́нꙋ бг҃омт҃ре ѻ҆диги́трїи ѡ҆бносѧ́ще, стѣ́нꙋ ѡ҆бхожда́хꙋ со
слеза́ми бг҃а ᲂу҆молѧ́юще. Возмечта́сѧ же а҆га́рѧнѡмъ на двѣ̀ ча̑сти раздѣли́тисѧ: и҆ ѻ҆́вїи ᲂу҆́бѡ
на бо́лгары вою́ютъ, и҆ та́мѡ па́даютъ вѧ́щше двою̀ тьмꙋ̑: ѻ҆́вїи же ѡ҆ста́шасѧ царьгра́дъ взѧ́ти.
Задержа́ни же бы́вше ѿ вери́ги, просте́ртыѧ ѿ гала́ты до стѣ́нъ царѧгра́да, восплыва́ютъ нѣ́гдѣ до
мѣ́ста нарица́емагѡ сѡсѳе́нъ, и҆ та́мѡ вѣ́трꙋ сѣ́вернꙋ воз̾ѧри́вшꙋсѧ, мно́зи корабли̑ и҆́хъ
сокрꙋши́шасѧ и҆ погибо́ша: ѡ҆ста́вльшїисѧ же во гла́дъ ѕѣ́льный впадо́ша, ꙗ҆́кѡ и҆ пло́темъ
человѣ́чєскимъ прикоснꙋ́тисѧ, и҆ ка́лъ мѣси́ти и҆ ꙗ҆́сти. Та́же бѣжа́вше, и҆ во є҆ге́йскꙋю пꙋчи́нꙋ
дости́гше, кораблецы̀ своѧ̑ всѧ̑ и҆ самѣ́хъ себѐ глꙋбинѣ̀ морстѣ́й преда́ша: гра́дъ бо си́ленъ, съ
небесѐ спа́дъ и҆ воскипѣ́нїе мо́рѧ сотвори́въ, смо́лꙋ корабле́й распꙋстѝ: и҆ та́кѡ мно́жество
безчи́сленное ѻ҆́ное во́инства поги́бе, трїе́мъ то́кмѡ на возвѣще́нїе ѡ҆ста́вльшымсѧ.

~Си́хъ ра́ди ᲂу҆̀бо всѣ́хъ преесте́ственныхъ чꙋде́съ всечⷭ҇тыѧ бг҃омт҃ре, настоѧ́щїй пра́здникъ
пра́зднꙋемъ. Несѣда́льный \[а҆ка́фїстъ\] же нарече́сѧ, занѐ прѧ́мѡ стоѧ́ще тогда̀ всѝ лю́дїе въ
но́щь ѻ҆́нꙋю, пѣ́снь мт҃ри бг҃а сло́ва воспѣ́ша, и҆ ꙗ҆́кѡ, во всѣ́хъ и҆ны́хъ пѣ́нїихъ сѣдѣ́ти
ѡ҆бы́чай и҆мꙋ́ще, настоѧ́щыѧ бг҃омт҃ри пѣ̑сни стоѧ́ще всѝ слꙋ́шаемъ.

~Побо́рницы непобори́мыѧ, твоеѧ̀ мт҃ре мл҃твами, хрⷭ҇тѐ бж҃е, ѿ ѡ҆блежа́щихъ напа́стей и҆ на́съ
и҆зба́ви, и҆ поми́лꙋй на́съ, ꙗ҆́кѡ є҆ди́нъ чл҃вѣколю́бецъ. А҆ми́нь.

=Пѣ́снь з҃.=
{{text_align=center}}

=І҆рмо́съ:= ~Не послꙋжи́ша бг҃омꙋ́дрїи тва́ри па́че созда́вшагѡ, но ѻ҆́гненное преще́нїе мꙋ́жески
попра́вше, ра́довахꙋсѧ пою́ще: препѣ́тый ѻ҆тцє́въ гдⷭ҇и и҆ бж҃е, бл҃гослове́нъ Є҆сѝ.

**~А** ~Воспѣва́емъ тѧ̀, вопїю́ще: ра́дꙋйсѧ, колесни́це сл҃нца мы́сленнагѡ, лозо̀ и҆́стиннаѧ,
воздѣ́лавшаѧ гро́здъ зрѣ́лый, и҆сточа́ющїй вїно̀, веселѧ́щее дꙋ́шы вѣ́рою тѧ̀ сла́вѧщихъ.

**~І** ~Врача̀ всѣ́хъ человѣ̑къ ро́ждшаѧ, ра́дꙋйсѧ, бг҃оневѣ́сто, же́зле та́инственный, цвѣ́тъ
неꙋвѧда́емый и҆зрасти́вый: ра́дꙋйсѧ, влⷣчце, є҆́юже ра́дости наполнѧ́емсѧ и҆ жи́знь наслѣ́дствꙋемъ.

**~Р** ~Вѣті́йствꙋѧй ѧ҆зы́къ не мо́жетъ, влⷣчце, пѣсносло́вити тѧ̀: па́че бо серафі̑мъ возвы́силасѧ
є҆сѝ, ро́ждши цр҃ѧ̀ хрⷭ҇та̀. є҆го́же молѝ ѿ всѧ́кагѡ вре́да ны́нѣ и҆зба́витисѧ вѣ́рнѡ тебѣ̀̀
покланѧ́ющымсѧ.

**~Е** ~Хва́лѧтъ тѧ̀ ᲂу҆бл҃жа́юще концы̀, и҆ любо́вїю зовꙋ́тъ тебѣ̀: ра́дꙋйсѧ, сви́тче, въ не́мже
пе́рстомъ ѻ҆́ч҃имъ написа́сѧ сло́во чтⷭ҇аѧ. є҆го́же молѝ въ кни́зѣ жи́зни рабѡ́мъ твои̑мъ
написа́тисѧ бцⷣе.

**~І** ~Мо́лимъ рабѝ твоѝ, и҆ приклонѧ́емъ колѣ́но се́рдца на́шегѡ: приклонѝ ᲂу҆́хо твоѐ,
чтⷭ҇аѧ, и҆ сп҃сѝ ны скорбьмѝ погрꙋжа́ємыѧ, и҆ соблюдѝ ѿ всѧ́кагѡ вра́жїѧ плѣне́нїѧ тво́й
гра́дъ, бцⷣе.

=И҆́ный, гла́съ ѕ҃.=
{{text_align=center}}

=І҆рмо́съ:= ~Росода́тельнꙋ ᲂу҆бѡ:

~Пресвѣ́тлое собра́нїе бж҃е́ственныхъ твои́хъ мч҃нкъ, многомлⷭ҇тиве, во свѣ́тѣ твое́мъ
незаходи́мѣмъ ны́нѣ жи́тельствꙋетъ. тѣ́хъ мл҃твами просвѣще́нїе и҆ грѣхѡ́въ ѡ҆чище́нїе пода́ждь
всѣ̑мъ, хрⷭ҇тѐ.

~Ко́ль красно̀ вре́мѧ воздержа́нїѧ, є҆́же на́мъ да́лъ є҆си, гдⷭ҇и! въ не́мже ᲂу҆ще́дри дꙋ́шы на́шѧ,
ꙗ҆́кѡ бл҃гъ, мл҃твами ст҃ы́хъ страда́лєцъ, возлюби́вшихъ кра̑сныѧ и҆ честны̑ѧ стрⷭ҇ти твоѧ̑.

~Преше́дшыѧ многоболѣ́зненнꙋю бꙋ́рю житїѧ̀, рабы̑ твоѧ̑, влⷣко, ᲂу҆стремѝ во приста́нище жи́зни,
вопи́ти со всѣ́ми и҆збра́нными: бл҃гослове́нъ є҆сѝ, бж҃е ѻ҆тє́цъ на́шихъ.

=Бг҃оро́диченъ:= ~Зако́на да́телѧ ро́ждшаѧ, приснодв҃о, молѝ ѿѧ́ти беззакѡ́нїѧ всѧ̑, во вре́мѧ
ны́нѣ настоѧ́щее, до́брѣ произволѧ́ющымъ соверша́ти бж҃е́ственнагѡ поста̀ тща́нїе.

=И҆́ный, гла́съ є҃.=
{{text_align=center}}

=І҆рмо́съ:= ~Бл҃гослове́нъ є҆си, бж҃ѐ:

~Бл҃гослове́нъ є҆сѝ, бж҃е, показа́вый дѡ́блїѧ ѡ҆ тебѣ̀ стра́ждꙋщыѧ мч҃нки, препѣ́тый и҆
пресла́вный.

~Бл҃гослове́нъ є҆сѝ, бж҃е, страстоте́рпцы моли́твенники къ тебѣ̀ на́мъ пода́вый, препѣ́тый и҆
пресла́вный.

=Трⷪ҇ченъ:= ~Бл҃гослове́нъ є҆сѝ, бж҃е, є҆ди́ный ᲂу҆́бѡ є҆стество́мъ, ли̑цы же тремѝ познава́емый,
препѣ́тый и҆ пресла́вный.

=Бг҃оро́диченъ:= ~Бл҃гослове́нъ є҆сѝ, бж҃е, рожде́йсѧ безсѣ́меннѡ и҆ ро́ждшꙋю показа́вый
чисто́тствꙋющꙋю, препѣ́тый и҆ пресла́вный.

=Сті́хъ:= ~Ст҃ы̑мъ, и҆̀же сꙋ́ть на землѝ є҆гѡ̀, ᲂу҆дивѝ гдⷭ҇ь всѧ̑ хотѣ̑нїѧ своѧ̑ въ ни́хъ.

~Бл҃гослове́нъ є҆сѝ, бж҃е, ѕвѣ̑ри ᲂу҆кроти́вый и҆ погаси́вый ѻ҆́гнь во сла́вꙋ ст҃ы́хъ твои́хъ,
препѣ́тый и҆ пресла́вный.

=Сті́хъ:= ~Бл҃же́ни, ꙗ҆̀же и҆збра́лъ и҆ прїѧ́лъ є҆сѝ, гдⷭ҇и.

~Бл҃гослове́нъ є҆сѝ, бж҃е, ѿ сме́рти въ безконе́чнꙋю жи́знь преложи́вый въ житїѝ вѣ́рою
послꙋжи́вшыѧ тебѣ̀.

=І҆рмо́съ:= ~Бл҃гослове́нъ є҆сѝ, бж҃е, ви́дѧй бє́здны, сѣдѧ́й на херꙋві́мѣхъ, препѣ́тый и҆
пресла́вный.

=Пѣ́снь и҃.=
{{text_align=center}}

=І҆рмо́съ:= ~Ѻ҆́троки бл҃гочести̑выѧ въ пещѝ ржⷭ҇тво̀ бг҃оро́дичо сп҃сло̀ є҆́сть, тогда̀ ᲂу҆́бѡ
ѡ҆бразꙋ́емое, ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти: гдⷭ҇а по́йте, дѣла̀, и҆
превозноси́те во всѧ̑ вѣ́ки.

**~Н** ~Ложесны̀ сло́во прїѧ́ла є҆сѝ, всѧ̑ носѧ́щаго носи́ла є҆сѝ, млеко́мъ воспита́ла є҆сѝ
ма́нїемъ пита́ющаго вселе́ннꙋю всю̀, чтⷭ҇аѧ, є҆мꙋ́же пое́мъ: гдⷭ҇а по́йте, дѣла̀, и҆ превозноси́те
во всѧ̑ вѣ́ки.

**~М** ~Мѡѷсе́й ᲂу҆разꙋмѣ̀ въ кꙋпинѣ̀ вели́кое та́инство ржⷭ҇тва̀ твоегѡ̀: ѻ҆́троцы проѡбрази́ша
сїѐ ꙗ҆́вственнѣйше, посредѣ̀ ѻ҆гнѧ̀ стоѧ́ще и҆ не ѡ҆палѧ́еми, нетлѣ́ннаѧ ст҃а́ѧ дв҃о. тѣ́мже тѧ̀
воспѣва́емъ во всѧ̑ вѣ́ки.

**~О** ~Пре́жде прельще́нїемъ ѡ҆бнаже́ннїи, въ ри́зꙋ нетлѣ́нїѧ ѡ҆блеко́хомсѧ ржⷭ҇тво́мъ твои́мъ:
и҆ сѣдѧ́щїи во тьмѣ̀ прегрѣше́нїй, свѣ́тъ ви́дѣхомъ, свѣ́та жили́ще ѻ҆трокови́це. тѣ́мже тѧ̀
воспѣва́емъ во всѧ̑ вѣ́ки.

**~Н** ~Ме́ртвїи тобо́ю ѡ҆живлѧ́ютсѧ, жи́знь бо ѵ҆поста́снꙋю родила̀ є҆сѝ: нѣмі́и пре́жде,
бл҃гоглаго́ливи быва́ютъ: прокаже́ннїи ѡ҆чища́ютсѧ, недꙋ́зи ѿгонѧ́ютсѧ, дꙋхѡ́въ воздꙋ́шныхъ
мно́жєства побѣжда́ютсѧ, дв҃о, человѣ́кѡвъ сп҃се́нїе.

**~И** ~Мі́рꙋ ро́ждшаѧ сп҃се́нїе, и҆́мже ѿ землѝ на высотꙋ̀ вознесо́хомсѧ, ра́дꙋйсѧ,
всебл҃гослове́ннаѧ, покро́ве и҆ держа́во, стѣно̀ и҆ ѡ҆гражде́нїе воспѣва́ющымъ, чтⷭ҇аѧ: гдⷭ҇а
по́йте, дѣла̀, и҆ превозноси́те во всѧ̑ вѣ́ки.

=И҆́ный.=
{{text_align=center}}

=І҆рмо́съ:= ~И҆з̾ пла́мене преподѡ́бнымъ:

~Ст҃ы́хъ мч҃нкъ подвигѡ́мъ нбⷭ҇нїи ᲂу҆́мове преꙋдиви́шасѧ: тѣ́хъ мл҃твами, млⷭ҇ти твоѧ̑, влⷣко, въ
на́съ бога́тнѡ ᲂу҆дивѝ, ще́дре.

~Ѻ҆́гнь бж҃е́ственною росо́ю попра́вшїи, страда́льцы гдⷭ҇ни досточꙋ́днїи, и҆зба́вите на́съ ѿ
ѻ҆гнѧ̀ мꙋ́чащагѡ, ко влⷣцѣ те́плыми ва́шими мл҃твами.

~Пребл҃гі́й сло́ве, ѿше́дшыѧ ѿ на́съ правосла̑вныѧ сподо́би жи́зни на нб҃сѝ и҆ ст҃ы́ѧ свѣ́тлости,
добропобѣ́дныхъ мч҃нкъ мл҃твами.

=Бг҃оро́диченъ:= ~Мл҃твами, ще́дре, ро́ждшїѧ тѧ̀ и҆ ст҃ы́хъ мч҃нкъ и҆ а҆пⷭ҇лъ твои́хъ, просвѣтѝ
на́шѧ дꙋ́шы, сла́вити тѧ̀ въ весе́лїи дꙋше́внѣмъ во вѣ́ки.

=И҆́ный.=
{{text_align=center}}

=І҆рмо́съ:= ~Творца̀ тва́ри, є҆гѡ́же ᲂу҆жаса́ютсѧ а҆́гг҃ли:

~Ли́цы мч҃нкъ ст҃і́и, помѧни́те любо́вїю воспѣва́ющыѧ вы̀ и҆ превозносѧ́щыѧ хрⷭ҇та̀ во вѣ́ки.

~Мече́мъ ᲂу҆сѣка́еми, ра́довахꙋсѧ мч҃нцы, пою́ще хрⷭ҇та̀ и҆ превозносѧ́ще во всѧ̑ вѣ́ки.

=Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.=

=Трⷪ҇ченъ:= ~Стра́ннѡ раздѣлѧ́етсѧ трⷪ҇ца, и҆ пребыва́етъ нераздѣ́льна ꙗ҆́кѡ бг҃ъ: ю҆́же
превозно́симъ во всѧ̑ вѣ́ки.

=Бг҃оро́диченъ:= ~Дв҃а млⷣнца родѝ, бг҃ъ бо и҆з̾ неѧ̀ вочеловѣ́чисѧ: всѧ̀ка пло́ть да пое́тъ є҆го̀
во вѣ́ки.

=Сті́хъ:= ~Ди́венъ бг҃ъ во ст҃ы́хъ свои́хъ, бг҃ъ і҆и҃левъ.

~Столпѝ мꙋ́жества ꙗ҆ви́шасѧ мч҃нцы, паде́нїе дїа́воле торжествꙋ́юще, пою́ще хрⷭ҇та̀ и҆
превозносѧ́ще во вѣ́ки.

=Сті́хъ:= ~Дꙋ́шы и҆́хъ во бл҃ги́хъ водворѧ́тсѧ.

=Оу҆= а҆враа́ма внѣ́дритисѧ сподо́би, гдⷭ҇и, рабы̑ твоѧ̑, въ вѣ́рѣ и҆ наде́ждѣ преста́вльшыѧсѧ къ
тебѣ̀.

=Хва́лимъ, бл҃гослови́мъ, покланѧ́емсѧ гдⷭ҇еви:=

=І҆рмо́съ:= ~Творца̀ тва́ри, є҆гѡ́же ᲂу҆жаса́ютсѧ а҆́гг҃ли, по́йте, лю́дїе, и҆ превозноси́те во
всѧ̑ вѣ́ки.

=Пѣ́снь ѳ҃.=
{{text_align=center}}

=І҆рмо́съ:= ~Всѧ́къ земноро́дный да взыграе́тсѧ дꙋ́хомъ просвѣща́емь, да торжествꙋ́етъ же
безпло́тныхъ ᲂу҆мѡ́въ є҆стество̀, почита́ѧ сщ҃е́нное торжество̀ бг҃омат҃ре, и҆ да вопїетъ:
ра́дꙋйсѧ, всебл҃же́ннаѧ бцⷣе, чтⷭ҇аѧ приснодв҃о.

**~І** ~Да тебѣ̀ вѣ́рнїи ра́дꙋйсѧ зове́мъ, тобо́ю прича̑стницы бы́вше ра́дости присносꙋ́щныѧ,
и҆зба́ви на́съ, ѻ҆трокови́це, ѿ и҆скꙋше́нїѧ, ва́рварскагѡ плѣне́нїѧ и҆ всѧ́кїѧ и҆ны́ѧ бѣды̀, за
мно́жество прегрѣше́нїй, находѧ́щїѧ человѣ́кѡмъ согрѣша́ющымъ.

**~Ѡ** ~Ꙗ҆ви́ласѧ є҆сѝ просвѣще́нїе на́ше и҆ ᲂу҆твержде́нїе. тѣ́мже вопїе́мъ тѝ: ра́дꙋйсѧ,
ѕвѣздо̀ незаходи́маѧ, вводѧ́щаѧ въ мі́ръ вели́кое сл҃нце: ра́дꙋйсѧ, є҆де́мъ заключе́нный ѿве́рзшаѧ,
чтⷭ҇аѧ: ра́дꙋйсѧ, сто́лпе ѻ҆́гненный, вводѧ́й въ вы́шнюю жи́знь человѣ́чество.

**~С** ~Ста́немъ бл҃гоговѣ́йнѡ въ домꙋ̀ бг҃а на́шегѡ, и҆ возопїи́мъ: ра́дꙋйсѧ, мі́рꙋ влⷣчце:
ра́дꙋйсѧ, мр҃і́е, гпⷭ҇жѐ всѣ́хъ на́съ: ра́дꙋйсѧ, є҆ди́на непоро́чнаѧ въ жена́хъ и҆ до́браѧ:
ра́дꙋйсѧ, сосꙋ́де, мѵ́ро неистощи́мое на тѧ̀ и҆злїѧ́нное прїе́мый.

**~Н** ~Голꙋби́це, млⷭ҇тиваго ро́ждшаѧ, ра́дꙋйсѧ, приснодв҃о: ра́дꙋйсѧ, прпⷣбныхъ всѣ́хъ похвало̀,
страда́льцєвъ вѣнча́нїе: ра́дꙋйсѧ, всѣ́хъ првⷣныхъ бж҃е́ственное ᲂу҆краше́нїе и҆ на́мъ вѣ̑рнымъ
сп҃се́нїе.

**~Ф** ~Пощадѝ, бж҃е, наслѣ́дїе твоѐ, грѣхѝ на́шѧ всѧ̑ презира́ѧ ны́нѣ, на сїѐ и҆мѣ́ѧ молѧ́щꙋ
тѧ̀ на землѝ безсѣ́меннѡ тебѐ, хрⷭ҇тѐ, ро́ждшꙋю, вели́кїѧ ра́ди млⷭ҇ти восхотѣ́вшаго
воѡбрази́тисѧ въ человѣ́чество.

=И҆́ный.=
{{text_align=center}}

=І҆рмо́съ:= ~Бг҃а человѣ́кѡмъ невозмо́жнѡ:

~Ꙗ҆́кѡ свѣ́тъ, ꙗ҆́кѡ со́лнце возсїѧ́вше, всю̀ зе́млю лꙋча́ми бл҃гоче́стїѧ и҆ свѣти́лы чꙋде́съ
мч҃нцы просвѣти́ша, и҆ многобо́жїѧ тьмꙋ̀ разгна́ша: и҆́хже мл҃твами, бж҃е, поми́лꙋй на́съ.

~Во́инство мꙋ́ченикѡвъ непобѣди́мое, всѣ́хъ на́съ ᲂу҆крѣпѝ до́брѣ подвиза́тисѧ и҆ соверши́ти поста̀
по́прище: ꙗ҆́кѡ да бж҃е́ственнагѡ житїѧ̀ дѣла̀ соверши́вше, прича̑стницы бꙋ́демъ жи́зни,
веселѧ́щесѧ.

~Бл҃гость твоѧ̀, гдⷭ҇и, да предвари́тъ преста́вльшихсѧ ѿ на́съ стра́шнымъ повелѣ́нїемъ твои́мъ: да
ѡ҆крꙋжи́тъ и҆̀хъ твоѧ̀ млⷭ҇ть, и҆ да наста́витъ къ селе́нїємъ просвѣщає́мымъ свѣ́томъ лица̀
твоегѡ̀.

=Бг҃оро́диченъ:= ~Гла́сомъ а҆́гг҃ловымъ, совѣ́та ѻ҆́ч҃а а҆́гг҃ла неизрече́ннѡ родила̀ є҆сѝ, бцⷣе:
гла́сы ᲂу҆̀бо рабѡ́въ твои́хъ прїимѝ, ꙗ҆̀же во вре́мѧ поста̀ прино́симъ, и҆ сїѧ̑ принесѝ бг҃ꙋ
ꙗ҆́коже ѳѵ̀мїа́мъ.

=И҆́ный.=
{{text_align=center}}

=І҆рмо́съ:= ~И҆са́їе ликꙋ́й:

~Соверша́юще торжество̀ мч҃нческое, дне́сь, лю́дїе, взыгра́имъ пѣ́сньми, пою́ще хрⷭ҇тꙋ̀
подвигополо́жникꙋ, побѣ̑ды на врагѝ и҆̀мъ подаю́щемꙋ: є҆го́же въ пѣ́снехъ велича́емъ.

~Ноготьмѝ растерза́еми и҆ ᲂу҆сѣца́еми мече́мъ на ᲂу҆́ды, совокꙋпи́стесѧ хрⷭ҇тꙋ̀ любо́вїю,
всехва́льнїи мч҃нцы: тѣ́мже и҆ ны́нѣ на нб҃сѣ́хъ веселѧ́щесѧ, ѡ҆ всѣ́хъ моли́тесѧ.

=Трⷪ҇ченъ:= ~Воспѣва́ю тѧ̀ во є҆диносꙋ́щїи безнача́льнаѧ трⷪ҇це, чтⷭ҇на́ѧ, живонача́льнаѧ,
несѣко́маѧ є҆ди́нице, ѻ҆́ч҃е нерожде́нне, и҆ рожде́нне сло́ве и҆ сн҃е, дш҃е ст҃ы́й: сп҃сѝ ны
пою́щыѧ тѧ̀.

=Бг҃оро́диченъ:= ~Превы́́ше ᲂу҆ма̀ є҆сть ржⷭ҇тво̀ твоѐ, бг҃омт҃и: без̾ мꙋ́жа бо зача́тїе въ тебѣ̀,
и҆ дв҃и́чески рожде́нїе бы́сть: и҆́бо бг҃ъ є҆́сть роди́выйсѧ. є҆го́же велича́юще, тѧ̀, дв҃о,
ᲂу҆бл҃жа́емъ.

=Сті́хъ:= ~Ст҃ы̑мъ, и҆̀же сꙋ́ть на землѝ є҆гѡ̀:

~До́блее во́инство цр҃ѧ̀ всѣ́хъ и҆ бг҃а, мч҃нки пѣ́сньми ᲂу҆вѣнча́имъ, лю́дїе: ті́и бо побѣди́ша
бѣсѡ́вскїѧ полкѝ ꙗ҆́вѣ, тѣ́хъ воспѣва́юще, влⷣкꙋ велича́емъ.

=Сті́хъ:= ~Бл҃же́ни, ꙗ҆̀же и҆збра́лъ и҆ прїѧ́лъ є҆сѝ, гдⷭ҇и.

~Є҆гда̀ всѐ созда́нїе твоѐ возста́виши сꙋди́тисѧ, хрⷭ҇тѐ, ꙗ҆̀же прїѧ́лъ є҆сѝ, и҆ ны́нѣ рабы̑
твоѧ̑ вѣ̑рныѧ поми́лꙋй, простѝ бы̑вшаѧ въ житїѝ прегрѣшє́нїѧ и҆́хъ, и҆ со ст҃ы́ми твои́ми
ᲂу҆поко́й ѧ҆̀ во вѣ́ки.

=І҆рмо́съ:= ~И҆са́їе, ликꙋ́й: дв҃а и҆мѣ̀ во чре́вѣ, и҆ родѝ сн҃а є҆мманꙋ́ила, бг҃а же и҆
человѣ́ка, восто́къ и҆́мѧ є҆мꙋ̀: є҆го́же велича́юще, дв҃ꙋ ᲂу҆бл҃жа́емъ.

=Є҆ѯапостїла́рїй.=
{{text_align=center}}

=Подо́бенъ:= ~Жєны̀ ᲂу҆слы́шите:
{{text_align=center}}

~Сꙋ́щее ѿ вѣ́ка та́инство познава́етсѧ дне́сь: бж҃їе бг҃ъ сло́во, милосе́рдїѧ ра́ди, сн҃ъ дв҃ы
мр҃і́и быва́етъ, и҆ ра́дости бл҃говѣ́щенїе гаврїи́лъ провѣщава́етъ, съ ни́мже возопїи́мъ всѝ:
ра́дꙋйсѧ, мт҃и гдⷭ҇нѧ.

=На хвали́техъ:= ~Всѧ́кое дыха́нїе:
{{text_align=center}}

=Поста́вимъ стїхѡ́въ д҃: и҆ пое́мъ стїхи̑ры, гла́съ д҃.=
{{text_align=center}}

=Подо́бенъ:= ~Ꙗ҆́кѡ до́блѧ:
{{text_align=center}}

~Сокрове́нное и҆ а҆́гг҃лѡмъ невѣ́домое та́инство ввѣрѧ́етсѧ гаврїи́лꙋ а҆рха́гг҃лꙋ, и҆ то́й къ тебѣ̀
ны́нѣ прїи́детъ, є҆ди́нѣй, нетлѣ́ннѣй, и҆ до́брѣй голꙋби́цѣ, и҆ ро́да на́шегѡ воззва́нїю, и҆
возопїе́тъ тебѣ̀, прест҃а́ѧ: ра́дꙋйсѧ: ᲂу҆гото́висѧ сло́вомъ бг҃а сло́ва твои́ми ложесны̀ прїѧ́ти.
=\[Два́жды\].=

~Свѣтоно́снаѧ пала́та ᲂу҆гото́васѧ тебѣ̀, влⷣко, ᲂу҆тро́ба чи́стаѧ бг҃оѻтрокови́цы: грѧдѝ къ се́й
и҆ сни́ди, ᲂу҆ще́дривъ созда́нїе твоѐ, за́вистїю воева́нное, и҆ въ ра́бствѣ льсти́вомꙋ держи́мое.
и҆ добро́тꙋ пе́рвꙋю погꙋби́вшее, и҆ твоегѡ̀ сп҃си́тельнагѡ соше́ствїѧ ча́ющее.

~Гаврїи́лъ а҆рха́гг҃лъ къ тебѣ̀, всенепоро́чнаѧ, ꙗ҆вле́ннѡ прїи́детъ, и҆ возопїе́тъ тебѣ̀:
ра́дꙋйсѧ, клѧ́твы разрѣше́нїе, па́дшихъ возставле́нїе: ра́дꙋйсѧ, є҆ди́на и҆збра́на бг҃ꙋ
ꙗ҆́вльшаѧсѧ: ра́дꙋйсѧ, колесни́це сл҃нца сла́вы: прїимѝ безпло́тнаго, во ᲂу҆тро́бѣ твое́й
всели́тисѧ восхотѣ́вшаго.

=Сла́ва, и҆ ны́нѣ, самогла́сенъ, гла́съ д҃:=
{{text_align=center}}

~Ѧ҆зы́къ, є҆гѡ́же не вѣ́дѧше, ᲂу҆слы́ша бцⷣа, глаго́лаше бо къ не́й а҆рха́гг҃лъ бл҃говѣ́щенїѧ
глаго́лы: ѿню́дꙋже вѣ́рнѡ прїи́мши цѣлова́нїе, зача́тъ тѧ̀ превѣ́чнаго бг҃а. тѣ́мже и҆ мы̀
ра́дꙋющесѧ вопїе́мъ тѝ: и҆з̾ неѧ̀ воплоти́выйсѧ непрело́жнѡ, бж҃е, мі́ръ мі́рови да́рꙋй и҆ дꙋша́мъ
на́шымъ ве́лїю млⷭ҇ть.

=Славосло́вїе вели́кое, и҆ ѿпꙋ́стъ.=
{{text_align=center}}

=На= *=лїтꙋргі́и=*=: И҆з̾ѡбрази́тєльнаѧ, и҆ ѿ канѡ́на а҆ка́ѳїста, пѣ́снь г҃ и҆ ѕ҃. Прокі́менъ,
гла́съ г҃, пѣ́снь бцⷣы:= ~Вели́читъ дꙋша̀ моѧ̀ гдⷭ҇а, и҆ возра́довасѧ дꙋ́хъ мо́й ѡ҆ бз҃ѣ сп҃сѣ
мое́мъ. =Сті́хъ:= ~Ꙗ҆́кѡ призрѣ̀ на смире́нїе рабы̀ своеѧ̀: се́ бо ѿны́нѣ ᲂу҆блажа́тъ мѧ̀ всѝ
ро́ди. =А҆пⷭ҇лъ днѐ ко є҆вре́ємъ, зача́ло тк҃в. И҆ бцⷣы, ѿ тогѡ́же посла́нїѧ, зача́ло т҃к.
А҆ллилꙋ́їа, гла́съ и҃:= ~Воскреснѝ, гдⷭ҇и, въ поко́й тво́й, ты̀ и҆ кївѡ́тъ ст҃ы́ни твоеѧ̀
=Сті́хъ:= ~Помѧнѝ, гдⷭ҇и, дв҃да и҆ всю̀ кро́тость є҆гѡ̀. =Є҆ѵⷢ҇лїе днѐ ѿ ма́рка, зача́ло л҃є. И҆
бцⷣы, ѿ лꙋкѝ, зача́ло н҃д. Прича́стенъ:= ~Ча́шꙋ сп҃се́нїѧ прїимꙋ̀ и҆ и҆́мѧ гдⷭ҇не призовꙋ̀.

=На трапе́зѣ ꙗ҆ди́мъ два̀ варє́нїѧ со є҆ле́емъ и҆ пїе́мъ вїно̀, бл҃годарѧ́ще всест҃ꙋ́ю влⷣчцꙋ
на́шꙋ бцⷣꙋ ѡ҆ бы́вшемъ ѿ неѧ̀ чꙋдесѝ.=

![Рисунок 37](Pictures/10000000000002930000003B79797F73F40BD0E8.png)

![Рисунок 36](Pictures/100000000000036C0000008F67512D084802943B.png)

=Въ недѣ́лю пѧ́тꙋю ст҃ы́хъ постѡ́въ,=
{{text_align=center}}

=послѣ́дованїе подо́бнѣ, ꙗ҆́коже и҆ въ про́чихъ недѣ́лѧхъ: въ не́йже пое́мъ и҆ мине́и
послѣ́дованїе слꙋчи́вшагѡсѧ ст҃а́гѡ. И҆ні́и же послѣ́днѣйшїи преда́ша пѣ́ти въ сїю̀ недѣ́лю
послѣ́дованїе преподо́бныѧ ма́тере на́шеѧ марі́и є҆гѵ́петскїѧ.=

=Во свѣти́льничнѣмъ, по предначина́тельнѣмъ ѱалмѣ̀ и҆ ѡ҆бы́чнѣмъ стїхосло́вїи, на Гдⷭ҇и
воззва́хъ,= =поста́вимъ стїхѡ́въ і҃. И҆ пое́мъ ѻ҆смогла́сника стїхи̑ры воскрⷭ҇ны г҃ и҆
а҆нато́лїєвы г҃: и҆ прпⷣбныѧ стїхи̑ры подѡ́бны г҃, творѧ́ще ѧ҆̀ на д҃.=

=Гла́съ ѕ҃.=
{{text_align=center}}

=Подо́бенъ:= ~Всю̀ ѿложи́вше:
{{text_align=center}}

~Пре́жде ᲂу҆́бѡ возбранѧ́ше тебѣ̀ скве́рнъ привлача́щеесѧ скверне́нїе на честна̑ѧ взира́ти: твое́
же чꙋ́вство и҆ твоѧ̀ содѣ́ѧнныхъ со́вѣсть къ лꙋ́чшымъ тебѣ̀, бг҃омꙋ́драѧ, ѡ҆браще́нїе содѣ́ѧша. на
і҆кѡ́нꙋ бо воззрѣ́вши бл҃гослове́нныѧ бг҃оѻтрокови́цы, во всѣ́хъ прегрѣше́нїихъ свои́хъ пре́жнихъ
пока́ѧвшисѧ, всехва́льнаѧ, въ дерзнове́нїи чтⷭ҇но́мꙋ дре́вꙋ поклони́ласѧ є҆сѝ.

~Мѣ́стѡмъ ст҃ы̑мъ поклони́вшисѧ ра́достнѡ, добродѣ́тели напꙋ́тїе сп҃си́тельнѣйшее ѿтꙋ́дꙋ прїѧ́ла
є҆сѝ, и҆ ѕѣлѡ̀ потекла̀ є҆сѝ до́брымъ ше́ствїемъ: и҆ стрꙋю̀ преше́дши і҆орда́нскꙋю, въ жили́ще
прⷣте́чево ᲂу҆се́рднѡ всели́ласѧ є҆сѝ, и҆ страсте́й свирѣ́пство жи́тельствомъ ѡ҆мрачи́ла є҆сѝ, со
дерзнове́нїемъ и҆стончава́ющи пло́ти воздыма̑нїѧ, приснопа́мѧтнаѧ ма́ти.

~Въ пꙋсты́ню всели́вшисѧ, твои́хъ страсте́й ѡ҆́бразы ѿ дꙋшѝ ѿѧ́ла є҆сѝ, бг҃ови́днѣйшее
и҆з̾ѡбраже́нїе въ дꙋшѝ написа́вши, добродѣ́телей ви́ды: и҆ толи́кѡ просїѧ́ла є҆сѝ, ꙗ҆́кѡ и҆
во́ды легкѡ̀ преходи́ти, бл҃же́ннаѧ, и҆ ѿ землѝ взима́тисѧ въ твои́хъ къ бг҃ꙋ моле́нїихъ. и҆ ны́нѣ
со дерзнове́нїемъ, всесла́внаѧ мр҃і́е, хрⷭ҇тꙋ̀ предстоѧ́щи, моли́сѧ ѡ҆ дꙋша́хъ на́шихъ.

=Сла́ва, гла́съ д҃:= ~Чꙋ́до сотворѝ си́ла крⷭ҇та̀ твоегѡ̀, хрⷭ҇тѐ, ꙗ҆́кѡ и҆ пре́жнѧѧ блꙋдни́ца
по́стническимъ по́двигомъ подвиза́сѧ: ѿню́дꙋже и҆ немощно́е ѿве́ргши, до́блественнѡ сопротивоста̀ на
дїа́вола. тѣ́мже и҆ по́честь побѣ́ды стѧжа́вши, мо́литсѧ ѡ҆ дꙋша́хъ на́шихъ.

=И҆ ны́нѣ, бг҃оро́диченъ а҃-й гла́са.=
{{text_align=center}}

=На стїхо́внѣ стїхи̑ры ѻ҆смогла́сника.=
{{text_align=center}}

=Сла́ва, прпⷣбныѧ, гла́съ в҃:=
{{text_align=center}}

~Дꙋшє́внаѧ ловлє́нїѧ и҆ стра̑сти плотскі̑ѧ мече́мъ воздержа́нїѧ посѣ́кла є҆сѝ: по́мысла
прегрѣшє́нїѧ молча́нїемъ по́стничества подави́ла є҆сѝ, и҆ стрꙋѧ́ми сле́зъ твои́хъ пꙋсты́ню всю̀
напои́ла є҆сѝ, и҆ произрасти́ла є҆сѝ на́мъ покаѧ́нїѧ плоды̀. тѣ́мже твою̀ па́мѧть, прпⷣбнаѧ,
пра́зднꙋемъ.

=И҆ ны́нѣ, бг҃оро́диченъ, въ то́йже гла́съ:= ~Ѽ чꙋдесѐ но́вагѡ:

=Ѿпꙋсти́тельный воскре́сенъ: и҆ прпⷣбныѧ, гла́съ и҃:=
{{text_align=center}}

**~В**ъ тебѣ̀, ма́ти, и҆звѣ́стнѡ сп҃се́сѧ є҆́же по ѡ҆́бразꙋ: прїи́мши бо крⷭ҇тъ, послѣ́довала є҆сѝ
хрⷭ҇тꙋ̀, и҆ дѣ́ющи ᲂу҆чи́ла є҆сѝ: презира́ти ᲂу҆́бѡ пло́ть, прехо́дитъ бо, прилѣжа́ти же ѡ҆ дꙋшѝ
ве́щи безсме́ртнѣй. тѣ́мже и҆ со а҆́гг҃лы сра́дꙋетсѧ, прпⷣбнаѧ марі́е, дꙋ́хъ тво́й.

=И҆ бг҃оро́диченъ:= ~На́съ ра́ди рожде́йсѧ ѿ дв҃ы: =Ты̑ѧжде и҆ на Бг҃ъ гдⷭ҇ь:=

=И҆ про́чее послѣ́дованїе ꙗ҆́кѡ ѡ҆бы́чно.=
{{text_align=center}}

![Рисунок 35](Pictures/100000000000024E000000BF3B5351A57135E510.png)

![Рисунок 34](Pictures/100000000000036C0000008F67512D084802943B.png)

=На ᲂу҆́трени=
{{text_align=center}}

=по все́мъ ѡ҆бы́чнѣмъ послѣ́дованїи, канѡ́ны г҃: воскрⷭ҇ный съ бг҃оро́дичнымъ на ѕ҃: настоѧ́щїй
трїѡ́ди на д҃: и҆ прпⷣбныѧ на д҃.=

=Канѡ́нъ на бога́таго и҆ на ла́зарѧ. Гла́съ и҃.=
{{text_align=center}}

=Пѣ́снь а҃.=
{{text_align=center}}

=І҆рмо́съ:= ~Во́дꙋ проше́дъ:

~Бога́тствомъ сласте́й, ᲂу҆подо́бихсѧ веселѧ́щемꙋсѧ на всѧ́къ де́нь въ сла́дости бога́томꙋ. тѣ́мже
тѧ̀ молю̀, сп҃се: ѿ ѻ҆гнѧ́ мѧ ꙗ҆́коже ла́зарѧ и҆зба́ви.

~Ѡ҆дѣ́ѧхсѧ, сп҃се, сластьмѝ, ꙗ҆́коже ѡ҆бложи́вый себѣ̀ вѵ́ссонъ и҆ зла́то и҆ златꙋ́ю ѡ҆де́ждꙋ: но
да не по́слеши мѧ̀ во ѻ҆́гнь ꙗ҆́коже ѻ҆́наго.

~Веселѧ́шесѧ въ бога́тствѣ и҆ сла́дости бога́тый дре́вле, въ житїѝ тлѣ́ннѣмъ: тѣ́мже на мꙋ̑ки
ѡ҆сꙋди́сѧ. ни́щїй же ла́зарь ѡ҆роша́шесѧ.

=Бг҃оро́диченъ:= ~Чи́ни а҆́гг҃лѡвъ и҆ человѣ̑къ тѧ̀, безневѣ́стнаѧ мт҃и, восхвалѧ́ютъ непреста́ннѡ:
содѣ́телѧ бо си́хъ, ꙗ҆́кѡ млⷣнца, во ѡ҆б̾ѧ́тїихъ твои́хъ носи́ла є҆сѝ.

=Дрꙋгі́й канѡ́нъ, прпⷣбныѧ, на д҃, гла́съ ѕ҃.=
{{text_align=center}}

=І҆рмо́съ:= ~Волно́ю морско́ю:

~Любо́вїю свѣтоно́снꙋю и҆ бж҃е́ственнꙋю твою̀ па́мѧть пра́зднꙋющемꙋ свѣ́тъ низпосли́ ми, прпⷣбнаѧ,
предстоѧ́щи свѣ́тꙋ непристꙋ́пномꙋ хрⷭ҇тꙋ̀, ѿ и҆скꙋше́нїй всѧ́ческихъ житїѧ̀ мѧ̀ и҆збавлѧ́ющи.

~Ко є҆гѵ́птѧнѡмъ пло́тїю ѿше́дый, неѡпи́санный и҆ превѣ́чный гдⷭ҇ь показꙋ́етъ тѧ̀ и҆з̾ є҆гѵ́пта
всесвѣ́тлꙋю ѕвѣздꙋ̀, вѣ́дый всѧ̑ пре́жде бытїѧ̀.

~Бж҃е́ственныхъ за́повѣдей, чтⷭ҇на́ѧ, не вѣ́дꙋщи, бж҃е́ственный ѡ҆́бразъ бж҃їй ѡ҆скверни́ла є҆сѝ:
бж҃е́ственнымъ же про́мысломъ па́ки ѡ҆чи́стила є҆сѝ, всехва́льнаѧ, ѡ҆божи́вшисѧ дѣѧ́ньми
бж҃е́ственными, прпⷣбнаѧ, твои́ми.

=Бг҃оро́диченъ:= ~Ѽ твоегѡ̀, бж҃е мо́й, мно́гагѡ бл҃госе́рдїѧ и҆ неизрече́ннагѡ твоегѡ̀
снизхожде́нїѧ! ка́кѡ пре́жнюю блꙋдни́цꙋ, мт҃ре твоеѧ̀ мольба́ми, ꙗ҆́кѡ чи́стꙋю и҆ непоро́чнꙋю,
а҆́гг҃лѡмъ ᲂу҆подо́билъ є҆сѝ.

=Пѣ́снь г҃.=
{{text_align=center}}

=І҆рмо́съ:= ~Ты̀ є҆сѝ ᲂу҆твержде́нїе:

~Ꙗ҆́коже ла́зарѧ сп҃слъ є҆сѝ ѿ пла́мене, хрⷭ҇тѐ, та́кѡ менѐ ѿ ѻ҆гнѧ̀ и҆зба́ви гее́нскагѡ,
недосто́йнаго раба̀ твоего̀.

~Бога́тый страстьмѝ и҆ сластьмѝ є҆́смь, гдⷭ҇и, ла́зарь же є҆́смь, ᲂу҆бо́гїй лише́нїемъ
добродѣ́телей: но сп҃си́ мѧ.

~Въ червлени́цꙋ и҆ вѵ́ссонъ ѡ҆блача́шесѧ бога́тый сластьмѝ и҆ грѣхмѝ, сегѡ̀ ра́ди во пла́мени
гори́тъ.

=Бг҃оро́диченъ:= ~Да́ждь на́мъ по́мощь, мл҃твами твои́ми всечⷭ҇таѧ, прило́ги ѿража́ющи лю́тыхъ
ѡ҆бстоѧ́нїй.

=И҆́ный.=
{{text_align=center}}

=І҆рмо́съ:= ~Тебѐ, на вода́хъ:

~Ко вратѡ́мъ поги́бели дѣѧ́ньми безмѣ́стными прибли́жшейсѧ, всечⷭ҇тна́ѧ, врата̀ покаѧ́нїѧ тебѣ̀
ѿверза́етъ сокрꙋши́вый пре́жде врата̀ а҆́дѡва си́лою бж҃ества̀, са́мъ сы́й две́рь жи́зни.

~Ѡ҆рꙋ́жїе грѣха̀ пре́жде бы́вшꙋю, долготерпѣли́ве, ѡ҆рꙋ́жїю крⷭ҇та̀ бж҃е́ственнагѡ поклоне́нїемъ
показа́лъ є҆сѝ, бл҃госе́рде, всѧ́кѡ побѣжда́ющꙋ ѡ҆рꙋ̑жїѧ бѣсѡ́въ всѧ̑ и҆ кѡ́зни.

~Цѣ́нꙋ за всѣ́хъ свою̀ кро́вь пре́жде и҆злїѧ́вый, ба́нею сле́зъ чи́стꙋ тѧ̀ содѣ́ловаетъ, прока́зою
лю́тою болѣ́вшꙋю ѕлѣ́йшагѡ дѣѧ́нїѧ, всѧ́кѡ бытїѐ всѣ̑мъ даѧ́й.

=Бг҃оро́диченъ:= ~Сло́ва всѧ́кагѡ вы́шше є҆́сть бы́вшее на тебѣ̀, дв҃о: сло́во бо ѻ҆́ч҃ее въ тебѣ̀
бг҃олѣ́пнѡ всели́сѧ, разрѣше́нїе согрѣше́нїй всѣ̑мъ согрѣша́ющымъ сло́вомъ є҆ди́нѣмъ подава́ѧй.

=Сѣда́ленъ, гла́съ и҃.=
{{text_align=center}}

=Подо́бенъ:= ~Премꙋ́дрость и҆ сло́во:
{{text_align=center}}

~Взыгра̑нїѧ всѧ̑ пло́ти ѡ҆бꙋзда́вши трꙋды̑ по́стническими, мꙋ́жественно ꙗ҆ви́ла є҆сѝ дꙋшѝ твоеѧ̀
мꙋдрова́нїе: крⷭ҇тъ бо гдⷭ҇ень ви́дѣти возжела́вши, самꙋ́ю себѐ, сла́внаѧ, мі́рови распѧ́ла є҆сѝ:
ѿню́дꙋже и҆ къ ре́вности а҆́гг҃льскагѡ жи́тельства гото́внѡ возбꙋди́ла є҆сѝ себѐ, всебл҃же́ннаѧ.
молѝ хрⷭ҇та̀ бг҃а, ѡ҆ставле́нїе согрѣше́нїй дарова́ти пра́зднꙋющымъ любо́вїю ст҃ꙋ́ю па́мѧть
твою̀.

=Сла́ва и҆ ны́нѣ, бг҃оро́диченъ:=
{{text_align=center}}

~Нбⷭ҇нꙋю две́рь и҆ ковче́гъ, всест҃ꙋ́ю го́рꙋ, свѣтоза́рный ѡ҆́блакъ воспои́мъ, нбⷭ҇нꙋю лѣ́ствицꙋ,
слове́сный ра́й, є҆́ѵино и҆збавле́нїе, вселе́нныѧ всеѧ̀ вели́кое сокро́вище: ꙗ҆́кѡ въ не́й содѣ́ѧсѧ
мі́рови сп҃се́нїе и҆ ѡ҆ставле́нїе дре́внихъ согрѣше́нїй. сегѡ̀ ра́ди вопїе́мъ є҆́й: моли́сѧ
твоемꙋ̀ сн҃ꙋ и҆ бг҃ꙋ, прегрѣше́нїй ѡ҆ставле́нїе дарова́ти бл҃гоче́стнѡ покланѧ́ющымсѧ всест҃о́мꙋ
ржⷭ҇твꙋ̀ твоемꙋ̀.

=Пѣ́снь д҃.=
{{text_align=center}}

=І҆рмо́съ: Оу҆=слы́шахъ, гдⷭ҇и:

~Наслажда́шесѧ бога́тый бра́шномъ и҆ ѡ҆дѣѧ́ньми веселѧ́сѧ: ла́зарь же жела́ше насы́титисѧ крꙋпи́цъ ѿ
сегѡ̀ трапе́зы.

~Псѝ ᲂу҆́бѡ ѡ҆близова́хꙋ ѧ҆зы́комъ стрꙋ́пы ни́щагѡ ла́зарѧ, нра́вомъ быва́юще ко ᲂу҆бо́гомꙋ
сострада́тельнѣйши бога́тагѡ.

~Пред̾ враты̀ бога́тагѡ, сп҃се, валѧ́шесѧ дре́вле ла́зарь, мꙋ́чимь ꙗ҆́звами ᲂу҆бо́жества: тѣ́мже
ны́нѣ прославлѧ́етсѧ.

=Бг҃оро́диченъ:= ~Є҆го́же родила̀ є҆сѝ, пречⷭ҇таѧ, молѝ воспѣва́ющымъ тѧ̀ сп҃сти́сѧ ѿ рабо́ты
льсти́вомꙋ, ꙗ҆́кѡ є҆ди́на є҆сѝ на́мъ предста́тельство.

=И҆́ный.=
{{text_align=center}}

=І҆рмо́съ:= ~На крⷭ҇тѣ̀ твоѐ бж҃е́ственное и҆стоща́нїе:

~Ꙗ҆́кѡ содѣ́тель человѣ́ческагѡ є҆стества̀, ꙗ҆́кѡ млⷭ҇ти и҆сто́чникъ и҆ бл҃госе́рдїѧ бога́тство,
ᲂу҆ще́дрилъ є҆сѝ, чл҃вѣколю́бче, прибѣ́гшꙋю къ тебѣ̀, и҆ и҆схити́лъ є҆сѝ сїю̀ ѿ гꙋби́тельнагѡ
ѕвѣ́рѧ.

~Крⷭ҇тъ ви́дѣти потща́вшисѧ, ѡ҆зари́ласѧ є҆сѝ, марі́е, крⷭ҇тнымъ просвѣще́нїемъ крⷭ҇тꙋ̀
прїѻбщи́вшагѡсѧ ма́нїемъ бж҃е́ственнымъ, распе́ншисѧ мі́рови, досточꙋ́днаѧ.

~Ѕлы́хъ вина̀ пре́жде мнѡ́гимъ бы́вшаѧ сла́стїю лꙋка́вою, преподо́бнаѧ, а҆́ки со́лнце просїѧ́вши,
наста́вница ꙗ҆ви́сѧ всѣ̑мъ согрѣша́ющымъ.

=Бг҃оро́диченъ: Оу҆́=мъ превозшла̀ є҆сѝ и҆ нбⷭ҇ный мы́сленное нб҃о всѣ́хъ цр҃ѧ̀: внѣ̀ бо зако́нѡвъ
є҆стества̀, чтⷭ҇аѧ, законода́телѧ и҆ созда́телѧ всѣ́хъ родила̀ є҆сѝ.

=Пѣ́снь є҃.=
{{text_align=center}}

=І҆рмо́съ:= ~Вскꙋ́ю мѧ̀ ѿри́нꙋлъ є҆сѝ:

~На а҆враа́млихъ нѣ́дрѣхъ є҆гда̀ ᲂу҆зрѣ̀ ла́зарѧ, во свѣ́тѣ и҆ сла́вѣ веселѧ́щасѧ, бога́тый
взыва́ше: ѻ҆́тче а҆враа́ме, поми́лꙋй мѧ̀ во ѻ҆гнѝ ѡ҆сꙋжде́ннаго и҆ ѧ҆зы́комъ лю́тѣ пламенꙋ́ема.

~Наслади́лсѧ є҆сѝ бога́тствомъ житїѧ̀ веселѧ́сѧ, а҆враа́мъ глаго́ла бога́томꙋ: тѣ́мже мꙋ́чишисѧ
здѣ̀ вѣ́чнѡ, во ѻ҆гнѝ сы́й: ни́щїи же ла́зарь въ весе́лїи несконча́емѣмъ ра́дꙋетсѧ.

~Житїѧ̀ пре́лестїю бога́тъ бы́хъ, ꙗ҆́коже бога́тый житїѐ всѐ сластьмѝ и҆жди́вый,
чл҃вѣколю́бче: но молю̀ щедрѡ́ты твоѧ̑, свободи́тисѧ ми ѿ ѻ҆гнѧ̀, ꙗ҆́коже сп҃се́сѧ ла́зарь.

=Бг҃оро́диченъ:= ~Мт҃рнее дерзнове́нїе къ сн҃ꙋ твоемꙋ̀ стѧжа́вши, всечⷭ҇таѧ, сро́днагѡ
промышле́нїѧ ѡ҆ на́съ не пре́зри, мо́лимсѧ: ꙗ҆́кѡ тѧ̀ и҆ є҆ди́нꙋ ко влⷣцѣ ᲂу҆милостивле́нїе
бл҃гопрїѧ́тное хрⷭ҇тїа́не предлага́емъ.

=И҆́ный.=
{{text_align=center}}

=І҆рмо́съ:= ~Бг҃оѧвле́нїѧ твоегѡ̀, хрⷭ҇тѐ:

~Мѡѷсе́й просла́висѧ нѣ́когда на сїна́и, бж҃їѧ за̑днѧѧ та́инственнѡ ви́дѣвъ пресла́вный,
преднаписꙋ́ѧ стра́нное та́инство: ны́нѣ же марі́а, маннопрїе́мнѣй ста́мнѣ ѡ҆́бразꙋ пречⷭ҇томꙋ
те́плѣ припа́дши, а҆́гг҃льское житїѐ прїе́млетъ.

~Бл҃голѣ́пїе хра́ма твоегѡ̀ и мы́сленное селе́нїе сла́вы твоеѧ̀ ѱало́мски вожделѣ́вши ви́дѣти,
тво́й хра́мъ ѡ҆скверни́вшаѧ вопїѧ́ше: мы́сленными мл҃твами твоегѡ̀ хра́ма, неискꙋсомꙋ́жныѧ,
хрⷭ҇тѐ, хра́мъ вседѣ́тельнагѡ дх҃а мѧ̀ сотворѝ.

=Оу҆́=дою пло́ти чрез̾ ѻ҆чеса̀ ᲂу҆лови́вшаѧ мно́гихъ и҆ сла́стїю кра́ткою снѣ́дь дїа́волꙋ си́хъ
сотво́ршаѧ, ᲂу҆ловле́на бы́сть всеи́стиннѡ бж҃е́ственною бл҃года́тїю крⷭ҇та̀ чтⷭ҇на́гѡ, сладча́йшаѧ
снѣ́дь хрⷭ҇то́ви бы́вши.

=Бг҃оро́диченъ:= ~Наꙋче́нъ та́инствꙋ сꙋ́щемꙋ въ тебѣ̀, пречⷭ҇таѧ, ли́къ прⷪ҇ро́ческїй
та́инственными бг҃оглаго́ланьми тебѐ многоѡбра́знѡ предглаго́ла: ны́нѣ же марі́а, маннопрїе́мныѧ
ста́мны ѡ҆́бразꙋ пречⷭ҇томꙋ припа́дши, бы́сть грѣ̑шнымъ спорꙋ́чница пред̾ бг҃омъ.

=Пѣ́снь ѕ҃.=
{{text_align=center}}

=І҆рмо́съ:= ~Ѡ҆чи́сти мѧ̀, сп҃се:

~Бога́тый себѐ пла́мени ѻ҆́гненномꙋ ѡ҆сꙋдѝ сла́стнымъ житїе́мъ: ᲂу҆бо́гїй же ла́зарь, нищетꙋ̀
и҆збра́въ въ се́мъ житїѝ, сподо́бисѧ несконча́емыѧ ра́дости.

~Въ нѣ́дрѣхъ а҆враа́млихъ ла́зарь сподо́бисѧ вѣ́чныѧ жи́зни, наслажда́ѧсѧ, хрⷭ҇тѐ, бога́тый же
ѻ҆гню́ и҆ дꙋше́ю и҆ тѣ́ломъ ѡ҆сꙋди́сѧ мꙋ́чимь.

~Ѡ҆сꙋжде́нъ бы́сть во ѻ҆́гнь бога́тый ла́зарѧ ра́ди: не ѡ҆сꙋдѝ менѐ ѡ҆каѧ́ннаго, молю́сѧ,
чл҃вѣколю́бче гдⷭ҇и, но, ꙗ҆́кѡ ла́зарѧ, сподо́би мѧ̀ свѣ́та твоегѡ̀.

=Бг҃оро́диченъ:= ~Да и҆зба́вимсѧ ѿ лю́тыхъ прегрѣше́нїй мл҃твами твои́ми, бг҃омт҃и всечⷭ҇таѧ, и҆ да
полꙋ́чимъ бж҃е́ственное просвѣще́нїе и҆з̾ тебє̀ несказа́ннѡ вопло́щшагѡсѧ сн҃а бж҃їѧ.

=И҆́ный.=
{{text_align=center}}

=І҆рмо́съ:= ~Бе́здна послѣ́днѧѧ:

~Ра́дꙋютсѧ, марі́е, а҆́гг҃льскаѧ вѡ́инства, ра́вное си̑мъ житїѐ въ тебѣ̀, прпⷣбнаѧ, зрѧ́ще, и҆
сла́вꙋ гдⷭ҇еви зовꙋ́тъ.

=Оу҆=жаса́ютсѧ бѣсѡ́въ мра́чныхъ собра̑нїѧ терпѣ́нїѧ твоегѡ̀ крѣ́пости: ꙗ҆́кѡ жена̀, и҆ нага́ѧ, и҆
є҆ди́наѧ ди́внѡ си̑хъ посрами́ла є҆сѝ.

~Просїѧ́ла є҆сѝ а҆́ки со́лнце, марі́е всехва́льнаѧ, и҆ пꙋсты́ню свѣтлостьмѝ всю̀ просвѣти́ла
є҆сѝ: тѣ́мже и҆ менѐ твои́мъ свѣ́томъ ѡ҆свѣтѝ.

=Бг҃оро́диченъ:= ~А҆́гг҃ли, просвѣти́вшесѧ сла́вою ржⷭ҇тва̀ твоегѡ̀, дв҃о, на землѝ ми́ръ всѣ̑мъ
на́мъ и҆ бл҃говоле́нїе человѣ́кѡмъ возопи́ша.

=Конда́къ, гла́съ г҃.=
{{text_align=center}}

=Подо́бенъ:= ~Дв҃а дне́сь:
{{text_align=center}}

**~Б**лꙋды̑ пе́рвѣе преиспо́лнена всѧ́ческими, хрⷭ҇то́ва невѣ́ста дне́сь покаѧ́нїемъ ꙗ҆ви́ласѧ
є҆сѝ, а҆́гг҃льскагѡ жи́тельства вожделѣ́вши, де́моны ѡ҆рꙋ́жїемъ крⷭ҇та̀ попира́ющи: сегѡ̀ ра́ди
невѣ́ста црⷭ҇твїѧ ꙗ҆ви́ласѧ є҆сѝ, марі́е пресла́внаѧ.

=І҆́косъ:= ~А҆́гницꙋ хрⷭ҇то́вꙋ и҆ дще́рь пѣ́сньми восхва́лимъ ны́нѣ, марі́ю пресла́внꙋю, ꙗ҆́кѡ
ꙗ҆́ви́сѧ воспита́нїе є҆гѵ́птѧнъ, прельще́нїѧ же си́хъ всѧ̀кагѡ и҆збѣжѐ и҆ принесе́сѧ є҆ди́нѣй
цр҃кви соверше́нное возраще́нїе, воздержа́нїемъ и҆ мл҃твою подвиза́ющисѧ па́че мѣ́ры
человѣ́ческагѡ є҆стества̀: тѣ́мже и҆ возвы́си є҆ѧ̀ и҆ житїѐ и҆ дѣѧ́нїе є҆ди́нъ вседержи́тель
марі́и пресла́вныѧ.

=Пѣ́снь з҃.=
{{text_align=center}}

=І҆рмо́съ:= ~Ѿ і҆ꙋде́и доше́дше:

~Ꙗ҆́коже дре́вле і҆́ѡвъ на гно́ищи черве́й и҆ ка́лѣ лежа́ше, та́кожде и҆ ла́зарь пред̾ враты̀
бога́тагѡ сѣдѧ́ше, вопїѧ̀: ѻ҆тє́цъ бж҃е, бл҃гослове́нъ є҆сѝ.

~Валѧ́ѧсѧ пред̾ враты̀ немилосе́рдагѡ бога́тагѡ дре́вле, ла́зарь жела́ше крꙋпи́цъ є҆гѡ̀ трапе́зы, и҆
никто́же даѧ́ше є҆мꙋ̀: но вмѣ́стѡ си́хъ ѡ҆брѣ́те а҆враа̑млѧ нѣ̑дра.

~Немилосе́рдагѡ бога́тагѡ ча́сти, хрⷭ҇тѐ мо́й, и҆зба́ви мѧ̀, молю́сѧ, и҆ ᲂу҆бо́гомꙋ ла́зарю
счини́въ мѧ̀, вопи́ти тебѣ̀ бл҃года́рнѡ сподо́би: ѻ҆тє́цъ на́шихъ бж҃е, бл҃гослове́нъ є҆сѝ.

=Бг҃оро́диченъ:= ~И҆з̾ ᲂу҆тро́бы дѣ́вственныѧ воплоти́всѧ, ꙗ҆ви́лсѧ є҆сѝ на сп҃се́нїе на́ше.
тѣ́мже твою̀ мт҃рь вѣ́дꙋще бцⷣꙋ, бл҃года́рнѡ зове́мъ: ѻ҆тє́цъ на́шихъ бж҃е, бл҃гослове́нъ є҆сѝ.

=И҆́ный.=
{{text_align=center}}

=І҆рмо́съ:= ~Ѻ҆́троцы въ вавѷлѡ́нѣ:

~Превели́кїй во ѻ҆тцѣ́хъ зѡсі́ма мꙋ́дрый, ѡ҆бходѧ̀ пꙋсты́ню, ви́дѣти прпⷣбнꙋю сподо́бисѧ, и҆
зове́тъ: бл҃гослове́нъ є҆сѝ бж҃е, ѻ҆тє́цъ на́шихъ.

~Что̀, ѻ҆́тче, прише́лъ є҆сѝ ви́дѣти женꙋ̀ чꙋждꙋ́ю всѧ́кїѧ добродѣ́тели дѣ́тельныѧ; прпⷣбнаѧ
вопїѧ́ше ста́рцꙋ. се́й же зове́тъ: бл҃гослове́нъ є҆сѝ, бж҃е ѻ҆тє́цъ на́шихъ.

=Оу҆=мертви́вши страсте́й твои́хъ взыгра̑нїѧ, бл҃же́ннаѧ, ко приста́нищꙋ безстра́стїѧ ны́нѣ
притекла̀ є҆сѝ, зовꙋ́щи: бл҃гослове́нъ є҆сѝ, гдⷭ҇и бж҃е ѻ҆тє́цъ на́шихъ.

=Бг҃оро́диченъ:= ~Зачала̀ є҆сѝ неизрече́ннѡ дв҃а пребы́вши, пречⷭ҇таѧ, и҆ родила̀ є҆сѝ мі́рови
сп҃се́нїе, хрⷭ҇та̀ бг҃а на́шего: тѣ́мже тѧ̀ всѝ вѣ́рнїи пѣ́сньми велича́емъ.

=Пѣ́снь и҃.=
{{text_align=center}}

=І҆рмо́съ:= ~Седмери́цею пе́щь:

~Во ѡ҆де́ждꙋ багрѧ́нꙋю и҆ вѵ́ссонъ, и҆ порфѵ́рꙋ бога́тый дре́вле ѡ҆блача́шесѧ свѣ́тлѡ ѡ҆каѧ́нный:
ᲂу҆бо́гїй же ла́зарь во вратѣ́хъ сегѡ̀ лю́тѣ лежа́ше, крꙋпи́цъ па́дающихъ ѿ трапе́зы хотѧ̀
насы́титисѧ, и҆ никто́же подаѧ́ше є҆мꙋ̀: тѣ́мже во сла́вѣ со хрⷭ҇то́мъ ца́рствꙋетъ.

~Во вратѣ́хъ бога́тагѡ лежа́ше ла́зарь, согни́въ тѣ́ломъ ра́нами, и҆ хотѧ́ше насыща́тисѧ снѣ́ди, и҆
никто́же даѧ́ше є҆мꙋ̀: но и҆ псѝ сострада́тельнѡ ѧ҆зы́комъ ѡ҆близова́хꙋ гно́й и҆ стрꙋ́пы є҆гѡ̀.
тѣ́мже въ раѝ сла́дости сподо́бисѧ.

~Во сласте́хъ ѡ҆богатѣ́хъ, ꙗ҆́коже дре́вле бога́тый, ѡ҆блача́ѧйсѧ на всѧ́къ де́нь въ багрѧни́цꙋ: и҆
а҆́зъ, многоми́лостиве, въ сла́дости житїѧ̀ сегѡ̀ себѐ ѡ҆сꙋжда́ю, сластьмѝ и҆ пре́лестьми. тѣ́мже
молю́сѧ тебѣ̀, хрⷭ҇тѐ, ѿ ѻ҆гнѧ̀ вѣ́чнагѡ и҆зба́витисѧ во всѧ̑ вѣ́ки.

=Трⷪ҇ченъ:= ~Трисвѣ́тлое бж҃ество̀, є҆ди́нственнꙋю зарю̀, сїѧ́ющꙋю ѿ є҆ди́нагѡ трїѷпоста́снагѡ
є҆стества̀, роди́телѧ безнача́льна, є҆диноесте́ственна же сло́ва ѻ҆́ч҃а, и҆ сца́рствꙋюща
є҆диносꙋ́щна дх҃а, ѻ҆́троцы бл҃гослови́те, сщ҃е́нницы воспо́йте, лю́дїе превозноси́те во всѧ̑
вѣ́ки.

=И҆́ный.=
{{text_align=center}}

=І҆рмо́съ: Оу҆=жасни́сѧ боѧ́сѧ, нб҃о:

~Глꙋбины̑ се́рдца и҆спытꙋ́ѧй, пре́жде бытїѧ̀ предвѣ́дый всѧ̑ на̑ша, ѿ нꙋ́жднагѡ житїѧ̀ и҆схити́лъ
є҆сѝ прибѣ́гшꙋю къ тебѣ̀, сп҃се, тве́рдѡ твоемꙋ̀ чл҃вѣколю́бїю вопїю́щꙋю немо́лчнѡ: сщ҃е́нницы
бл҃гослови́те, лю́дїе превозноси́те во всѧ̑ вѣ́ки.

~Ѽ и҆змѣне́нїѧ честна́гѡ, къ лꙋ́чшемꙋ преложе́нїѧ твоегѡ̀, чтⷭ҇на́ѧ! ѽ любвѐ бж҃їѧ,
возненави́дѣвшїѧ плѡтскі̑ѧ сла̑сти! ѽ вѣ́ры горѧ́щїѧ и҆ бж҃е́ственныѧ, всехва́льнаѧ марі́е! тѧ̀
вѣ́рнѡ хва́лимъ и҆ превозно́симъ во всѧ̑ вѣ́ки.

~Ѡ҆брѣла̀ є҆сѝ болѣ́зней возме́здїе и҆ трꙋдѡ́въ твои́хъ воздаѧ́нїе, честна́ѧ марі́е, и҆́миже
низложи́ла є҆сѝ ᲂу҆бі́йцꙋ врага̀: и҆ ны́нѣ со а҆́гг҃лы зове́ши, пѣ́снь немо́лчнѡ вопїю́щи и҆
превозносѧ́щи хрⷭ҇та̀ во вѣ́ки.

=Бг҃оро́диченъ:= ~Всего̀ ѡ҆бнови́ мѧ всѣ́хъ вѣкѡ́въ влⷣка, бл҃гости ра́ди, во ᲂу҆тро́бѣ твое́й,
чтⷭ҇аѧ, не растли́въ ѻ҆боегѡ̀ є҆стества̀ сво́йствъ: ѿню́дꙋже тѧ̀, ꙗ҆́кѡ винꙋ̀ на́шегѡ сп҃се́нїѧ,
пѣ́сньми воспѣва́емъ во всѧ̑ вѣ́ки.

=Пѣ́снь ѳ҃.=
{{text_align=center}}

=І҆рмо́съ:= ~Тѧ̀ неискꙋсобра́чнꙋю:

~Ни́щагѡ ла́зарѧ, хрⷭ҇тѐ, содѣ́лай мѧ̀, молю́сѧ, сласте́й возжелѣ̑нїѧ моѧ̑ потреблѧ́ѧ, ꙗ҆́кѡ
є҆стество́мъ бг҃ъ: добродѣ́тельми же мѧ̀ бога́та сотворѝ, да вѣ́рою въ пѣснопѣ́нїихъ велича́ю тѧ̀.

~Бога́тъ и҆ немилосе́рдъ, сы́й, лю́тѣ презрѣ́хъ ᲂу҆́мъ мо́й, вѣ́рою пред̾ враты̀ твои́хъ за́повѣдей,
чл҃вѣколю́бче, пове́рженъ: но ꙗ҆́кѡ сострада́теленъ и҆ щедролюби́въ возста́ви, ꙗ҆́коже дре́вле
четверодне́внаго дрꙋ́га ла́зарѧ.

~Всѝ наꙋчи́хомсѧ при́тчи влⷣчней: всѝ ᲂу҆̀бо вѣ́рнїи возненави́димъ бога́тагѡ немилосе́рдїе, да
мꙋ́ки и҆збѣ́гнемъ и҆ въ нѣ́дрѣхъ а҆враа́млихъ при́снѡ ликꙋ́емъ.

=Бг҃оро́диченъ:= ~Тѧ̀, неви́димаго бг҃а носи́вшꙋю во ѡ҆б̾ѧ́тїихъ, на нб҃сѣ́хъ воспѣва́емаго ѿ
всѧ́кїѧ тва́ри и҆ тобо́ю на́мъ да́рꙋющаго всегда̀ сп҃се́нїе, въ вѣ́рѣ велича́емъ.

=И҆́ный.=
{{text_align=center}}

=І҆рмо́съ:= ~Не рыда́й ѡ҆ мнѣ̀, мт҃и:

=Оу҆=до́бь претерпѣ́ла є҆сѝ, ма́ти, пꙋсты́нный трꙋ́дъ, ᲂу҆крѣплѧ́ема держа́вною си́лою хрⷭ҇то́вою:
сквє́рнаѧ бо помышлє́нїѧ находѧ̑щаѧ ᲂу҆гаша́ла є҆сѝ стрꙋѧ́ми бж҃е́ственныхъ сле́зъ, чи́стаѧ,
по́стникѡвъ ве́рхъ, прпⷣбныхъ похвало̀.

~Свѣтлѣ́йшими лꙋча́ми просвѣща́етъ тѧ̀ є҆ди́на свѣ́тъ ро́ждшаѧ хрⷭ҇та̀, дв҃а и҆ чтⷭ҇аѧ, стра́шнꙋ
врагѡ́мъ тѧ̀ поста́вивши, честна́ѧ: ꙗ҆́вственнꙋ же всѣ̑мъ ꙗ҆влѧ́етъ тѧ̀, марі́е, по́стникѡвъ
красото̀, прпⷣбныхъ ᲂу҆твержде́нїе.

~Ѡ҆ста́вивши мꙋ́дрѡ земна̑ѧ всѧ̑, жили́ще честно́е дх҃а ꙗ҆ви́ласѧ є҆сѝ: ѿ мїрски́хъ ᲂу҆̀бо лю́тыхъ
свободи́тисѧ, молѝ є҆ди́наго хрⷭ҇та̀ свободи́телѧ, вѣ́рнѡ соверша́ющымъ бж҃е́ственнꙋю па́мѧть
твою̀.

=Бг҃оро́диченъ:= ~Ѿ зако́нѡвъ є҆стества̀, ѻ҆трокови́це, па́че є҆стества̀ ᲂу҆таи́вшисѧ, мла́до
ѻ҆троча̀ на землѝ родила̀ є҆сѝ, чтⷭ҇аѧ, законода́вца сꙋ́ща и҆ ве́тха де́ньми, мы́сленное нб҃о
всѣ́хъ творца̀: тѣ́мже вѣ́рою и҆ любо́вїю тѧ̀ ᲂу҆бл҃жа́емъ.

=Свѣти́ленъ воскрⷭ҇ный. Та́же прпⷣбныѧ.=
{{text_align=center}}

=Подо́бенъ:= ~Нб҃о ѕвѣзда́ми:
{{text_align=center}}

~Ѡ҆́бразъ покаѧ́нїѧ и҆́мамы тѧ̀, всепрпⷣбнаѧ марі́е: хрⷭ҇та̀ молѝ, во вре́мѧ поста̀, семꙋ̀ на́мъ
дарова́тисѧ, ꙗ҆́кѡ да въ вѣ́рѣ и҆ любвѝ тѧ̀ пѣ́сньми восхвалѧ́емъ.

=Бг҃оро́диченъ:= ~Сла́дость а҆́гг҃лѡвъ, скорбѧ́щихъ ра́дость, хрⷭ҇тїа́нъ предста́тельнице, дв҃о
мт҃и гдⷭ҇нѧ, застꙋпѝ на́съ и҆ и҆зба́ви ѿ вѣ́чныхъ мꙋ́къ.

=На хвали́техъ стїхи̑ры воскрⷭ҇ны ѻ҆смогла́сника д҃, и҆ а҆нато́лїєвы д҃.=
{{text_align=center}}

=Та́же глаго́лемъ сті́хъ:= ~Воскрⷭ҇нѝ, гдⷭ҇и бж҃е мо́й, да вознесе́тсѧ рꙋка̀ твоѧ̀.

=И҆ пое́мъ самогла́сенъ, гла́съ а҃:=
{{text_align=center}}

~Нѣ́сть црⷭ҇тво бж҃їе пи́ща и҆ питїѐ, но пра́вда и҆ воздержа́нїе со свѧ́тостїю: тѣ́мже не
бога́тїи вни́дꙋтъ въ нѐ, но є҆ли́цы сокрѡ́вища своѧ̑ въ рꙋ́ки ни́щихъ влага́ютъ. сїѧ̑ и҆ дв҃дъ
прⷪ҇ро́къ ᲂу҆чи́тъ глаго́лѧ: пра́веденъ мꙋ́жъ ми́лꙋѧй ве́сь де́нь, наслажда́ѧйсѧ гдⷭ҇еви, и҆ во
свѣ́тѣ ходѧ́й, се́й не по́ткнетсѧ, сїѧ̑ же всѧ̑ къ наꙋче́нїю на́шемꙋ написа́шасѧ, ꙗ҆́кѡ да
постѧ́щесѧ бл҃госты́ню твори́мъ, и҆ да́стъ на́мъ гдⷭ҇ь вмѣ́стѡ земны́хъ нбⷭ҇наѧ.

=Сла́ва, па́ки то́йже. И҆ ны́нѣ:= ~Пребл҃гослове́на є҆сѝ:

=Славосло́вїе вели́кое. И҆ ѿпꙋ́стъ.=
{{text_align=center}}

=Сла́ва, и҆ ны́нѣ: стїхи́ра є҆ѵⷢ҇льскаѧ, и҆ ча́съ а҃-й.=
{{text_align=center}}

=На= *=лїтꙋргі́и:=* =Бл҃жє́нна гла́са. Прокі́менъ по гла́сꙋ а҆пⷭ҇ла. А҆пⷭ҇лъ ко є҆вре́ємъ, зача́ло
тк҃а ѿ полꙋ̀: и҆ прпⷣбныѧ, къ гала́тѡмъ, зача́ло с҃и. А҆ллилꙋ́їа гла́са. Є҆ѵⷢ҇лїе ѿ ма́рка,
зача́ло м҃з. И҆ прпⷣбныѧ, ѿ лꙋкѝ, зача́ло л҃г. Прича́стенъ:= ~Хвали́те гдⷭ҇а съ нб҃съ:

=На трапе́зѣ ᲂу҆чрежда́емсѧ, ꙗ҆́коже и҆ въ пре́жнихъ недѣ́лѧхъ.=

![Рисунок 33](Pictures/100000000000034900000051E3B0283E978FC17E.png)

=Въ тꙋ́южде недѣ́лю ве́чера.=
{{text_align=center}}

=на Гдⷭ҇и воззва́хъ, поста́вимъ стїхѡ́въ і҃: и҆ пое́мъ д҃ ᲂу҆мили́тєльны=

=гла́са ѻ҆смогла́сника: и҆ трїѡ́ди подо́бны, гла́съ а҃.=
{{text_align=center}}

=Подо́бенъ:= ~Прехва́льнїи мч҃нцы:
{{text_align=center}}

~Ѡ҆бнища́въ бога́тъ сы́й, хрⷭ҇тѐ, человѣ́ки ѡ҆богати́лъ є҆сѝ безсме́ртїемъ и҆ свѣ́тлостїю:
тѣ́мже мѧ̀, ѡ҆бнища́вшаго сластьмѝ житїѧ̀, добродѣ́тельми ѡ҆богатѝ, и҆ ни́щемꙋ ла́зарю сопричтѝ,
и҆збавлѧ́ѧ мѧ̀ ѿ мꙋ́ки бога́тагѡ и҆ ѿ гее́нны предлежа́щїѧ мнѣ̀.

~Ѕло́бою ѡ҆богати́хсѧ лю́тѣ, и҆ сла́дость возлюби́хъ, и҆ сꙋ́щихъ въ житїѝ наслади́хсѧ сласте́й,
гдⷭ҇и, и҆ ѻ҆гню̀ гее́нны пови́ненъ ꙗ҆ви́хсѧ, презрѣ́въ, ꙗ҆́кѡ ла́зарѧ, гла́домъ та́ющїй ᲂу҆́мъ
мо́й, пред̾ враты̀ бж҃е́ственныхъ дѣѧ́нїй пове́рженный: ᲂу҆ще́дри мѧ̀, влⷣко.

=И҆́на стїхи́ра, гла́съ то́йже.=
{{text_align=center}}

=Подо́бенъ:= ~Ѡ҆́блакъ тѧ̀ свѣ́тлый:
{{text_align=center}}

~Шестꙋ́ю честны́хъ постѡ́въ седми́цꙋ ᲂу҆се́рднѡ начина́юще, гдⷭ҇еви предпра́зднственное пѣ́нїе
ва́їй принесе́мъ, вѣ́рнїи, грѧдꙋ́щемꙋ во сла́вѣ си́лою бж҃ества̀ во і҆ерⷭ҇ли́мъ, ᲂу҆мертви́ти
сме́рть: тѣ́мже ᲂу҆гото́вимъ бл҃гоче́стнѡ побѣ́ды зна́мєнїѧ, вѣ̑тви добродѣ́телей, ѡ҆са́нна
вопїю́ще творцꙋ̀ всѧ́ческихъ.

=И҆ мине́и г҃. Сла́ва, и҆ ны́нѣ, бг҃оро́диченъ.=
{{text_align=center}}

=Вхо́дъ.= ~Свѣ́те ти́хїй: =Прокі́менъ, гла́съ и҃:= ~Да́лъ є҆сѝ достоѧ́нїе: =со стїхи̑ є҆гѡ̀.
И҆щѝ въ недѣ́лю а҃ поста̀. И҆ прѡ́чаѧ, ꙗ҆́коже ѡ҆бы́чно.=

=На стїхо́внѣ самогла́сенъ днѐ, два́жды, гла́съ а҃:=
{{text_align=center}}

~Чꙋ́денъ сп҃совъ на́съ ра́ди чл҃вѣколюби́вый нра́въ: разꙋмѣ́нїе бо бꙋ́дꙋщихъ ꙗ҆́кѡ настоѧ́щихъ
стѧжа́въ, ла́зарево и҆ бога́тагѡ житїѐ показа̀. ѻ҆бою̀ ᲂу҆̀бо коне́цъ смотрѧ́юще, ѻ҆́вагѡ ᲂу҆́бѡ
бѣжи́мъ немилосе́рдїѧ и҆ безчеловѣ́чїѧ, ѻ҆́вагѡ же поревнꙋ́имъ тве́рдости и҆ терпѣ́нїю, ꙗ҆́кѡ да
съ ни́мъ во а҆враа́млихъ нѣ́дрѣхъ грѣ́еми вопїемъ: правосꙋ́де гдⷭ҇и, сла́ва тебѣ̀.

=Мч҃нченъ:= ~Мл҃твами, гдⷭ҇и, всѣ́хъ ст҃ы́хъ и҆ бцⷣы, тво́й ми́ръ да́ждь на́мъ, и҆ поми́лꙋй на́съ,
ꙗ҆́кѡ є҆ди́нъ ще́дръ.

=Сла́ва, и҆ ны́нѣ, бг҃оро́диченъ:=
{{text_align=center}}

~Нбⷭ҇ныхъ чинѡ́въ ра́дованїе, сꙋ́щихъ на землѝ человѣ́кѡвъ крѣ́пкое предста́тельство, пречⷭ҇таѧ
дв҃о, сп҃си́ ны къ тебѣ̀ прибѣга́ющыѧ: ꙗ҆́кѡ на тѧ̀ ᲂу҆пова́нїе по бз҃ѣ, бцⷣе, возложи́хомъ.

![Рисунок 32](Pictures/1000000000000126000000A462EA2437A4DB927C.png)

![Рисунок 31](Pictures/100000000000036D0000008EADEEA79C3A52092D.png)

=Въ понедѣ́льникъ ва́їй на ᲂу҆́трени,=
{{text_align=center}}

=трⷪ҇чны. По а҃-мъ стїхосло́вїи сѣда́льны ᲂу҆мили́тєльны ѻ҆смогла́сника. По в҃-мъ же
стїхосло́вїи сѣда́ленъ, гла́съ а҃.=
{{text_align=center}}

=Подо́бенъ:= ~Ка́мени запеча́танꙋ:
{{text_align=center}}

~Ка́мень ѡ҆жесточе́нїѧ ѿвали́въ, гдⷭ҇и, ѿ моегѡ̀ се́рдца, ᲂу҆мерщвле́ннꙋю страстьмѝ воздви́гни
дꙋ́шꙋ мою̀, бл҃же, и҆ приноси́ти тебѣ̀ ва̑їа добродѣ́телей, ꙗ҆́кѡ побѣди́телю а҆́да, во
ᲂу҆миле́нїи, влⷣко, сподо́би: ꙗ҆́кѡ да вѣ́чнꙋю жи́знь полꙋчꙋ̀, пѣсносло́вѧ твою̀ держа́вꙋ и҆
бл҃госе́рдїе твоѐ, є҆ди́не чл҃вѣколю́бче. =Два́жды.=

=Бг҃оро́диченъ:= ~Чꙋ́до чꙋде́съ, бл҃года́тнаѧ, въ тебѣ̀ зрѧ́щи, тва́рь ра́дꙋетсѧ: зачала́ бо є҆сѝ
безсѣ́меннѡ, и҆ родила̀ є҆сѝ неизрече́ннѡ, є҆го́же чинонача̑лїѧ а҆́гг҃лѡвъ ви́дѣти не мо́гꙋтъ.
того̀, бцⷣе, молѝ ѡ҆ дꙋша́хъ на́шихъ.

=По г҃-мъ стїхосло́вїи сѣда́ленъ, гла́съ а҃.=
{{text_align=center}}

=Подо́бенъ:= ~Ка́мени запеча́танꙋ:
{{text_align=center}}

~Шестꙋ́ю седми́цꙋ поста̀ и҆мꙋ́ще, предпра́зднственное пѣ́нїе ва́їй принесе́мъ хрⷭ҇тꙋ̀, грѧдꙋ́щемꙋ
на́съ ра́ди всѣ́сти на жребѧ́ти ѻ҆́сли, ꙗ҆́кѡ цр҃ь, ꙗ҆зы́ческое безслове́сїе подклони́ти роди́телю:
вѣ̑тви добродѣ́телей томꙋ̀ всѝ ᲂу҆гото́вимъ, ꙗ҆́кѡ да и҆ воскрⷭ҇нїе є҆гѡ̀ ра́дꙋющесѧ ᲂу҆́зримъ.

=Сла́ва, па́ки то́йже.=
{{text_align=center}}

=И҆ ны́нѣ, бг҃оро́диченъ:= ~Рꙋ́цѣ твоѝ бж҃е́ственнїи просте́рши, и҆́миже, дв҃о прест҃а́ѧ, носи́ла
є҆сѝ содѣ́телѧ, воплоще́нна бл҃гостїю, ᲂу҆молѝ и҆зба́витисѧ на́мъ ѿ и҆скꙋше́нїй и҆ страсте́й и҆
бѣ́дъ, восхвалѧ́ющымъ и҆ любо́вїю вопїю́щымъ тебѣ̀: сла́ва все́льшемꙋсѧ въ тѧ̀, сла́ва проше́дшемꙋ
и҆з̾ тебє̀, сла́ва свободи́вшемꙋ на́съ рождество́мъ твои́мъ.

=Трипѣ́снецъ. Гла́съ а҃.=
{{text_align=center}}

=Пѣ́снь а҃.=
{{text_align=center}}

=І҆рмо́съ:= ~Пѣ́снь побѣ́днꙋю:

~Стра̑сти ᲂу҆мертви́мъ воздержа́нїемъ, дꙋ́хъ ѡ҆живи́мъ бж҃е́ственными дѣѧ́ньми, ꙗ҆́кѡ да ᲂу҆́зримъ
стрⷭ҇ть хрⷭ҇то́вꙋ чтⷭ҇нꙋ́ю чи́стымъ ᲂу҆мо́мъ.

~Неми́лостивагѡ бога́тагѡ нра́вѡмъ поревнова́вша, сопричти́ мѧ ла́зарю ни́щемꙋ, ще́дре
многомлⷭ҇тиве, молю́ тѧ, и҆збавлѧ́ѧ мѧ̀ ѿ пла́мене и҆ негаси́магѡ ѻ҆гнѧ̀.

~Ѿ всѣ́хъ до́брыхъ дѣѧ́нїй пости́хсѧ, въ сы́тость наслади́хсѧ прегрѣше́нїй, гдⷭ҇и: ны́нѣ ᲂу҆̀бо
а҆́лчꙋща мѧ̀ насы́ти сп҃си́тельнымъ и҆ чтⷭ҇ны́мъ бра́шномъ.

=Бг҃оро́диченъ:= ~Менѐ ѡ҆сꙋжде́ннаго, во ѡ҆сꙋжде́нїе дѣ́лъ мои́хъ пове́рженнаго, пречⷭ҇таѧ влⷣчце,
сп҃сѝ, ᲂу҆ще́дри, всеще́драго бг҃а ро́ждшаѧ.

=И҆́ный, гла́съ а҃.=
{{text_align=center}}

=І҆рмо́съ:= ~Помо́гшемꙋ бг҃ꙋ:

~Ва́їй пра́здникъ срѧ́щимъ, вѣ́рнїи, предпра́зднствꙋюще є҆го̀ ѿдне́сь свѣ́тлѡ, да живоно́снꙋю
стрⷭ҇ть сподо́бимсѧ ви́дѣти.

~Грѧде́тъ, и҆́детъ хрⷭ҇то́съ ко і҆ерⷭ҇ли́мꙋ ꙗ҆́кѡ цр҃ь, сѣдѧ̀ на жребѧ́ти ѻ҆́сли, ꙗ҆зы́ческое
безслове́сїе подклони́ти под̾ ꙗ҆ре́мъ ѻ҆ц҃ꙋ̀.

=Трⷪ҇ченъ:= ~Въ бж҃ествѣ̀ є҆ди́номъ трїѷпоста́снаѧ є҆ди́нице, ѻ҆́ч҃е нерожде́нне бж҃е, и҆ сн҃е
є҆диноро́дне, и҆ є҆ди́не ст҃ы́й дш҃е, є҆диноцрⷭ҇твеннаѧ держа́во, сп҃сѝ всѧ̑ ны̀.

=Бг҃оро́диченъ:= ~Пресла̑внаѧ возглаго́лашасѧ ѡ҆ тебѣ̀ всю́дꙋ, ꙗ҆́кѡ родила̀ є҆сѝ пло́тїю всѣ́хъ
творца̀, бцⷣе мр҃і́е, безневѣ́стнаѧ и҆ неискꙋсобра́чнаѧ.

=Сла́ва тебѣ̀, бж҃е на́шъ, сла́ва тебѣ̀.=

~Сѐ прїи́де хрⷭ҇то́съ ко гра́дꙋ виѳсфагі́и: ра́дꙋйсѧ, ла́зарево ѻ҆те́чество виѳа́нїе, ꙗ҆́кѡ тебѣ̀
пока́жетъ чꙋ́до ве́лїе, ла́зарѧ возставлѧ́ѧ и҆з̾ ме́ртвыхъ.

=І҆рмо́съ:= ~Помо́гшемꙋ бг҃ꙋ во є҆гѵ́птѣ мѡѷсе́ови, и҆ тѣ́мъ фараѡ́на со всево́инствомъ
погрꙋзи́вшемꙋ, побѣ́днꙋю пѣ́снь пои́мъ, ꙗ҆́кѡ просла́висѧ.

=Пѣ́снь и҃.=
{{text_align=center}}

=І҆рмо́съ:= ~Є҆гѡ́же ᲂу҆жаса́ютсѧ а҆́гг҃ли:

~Непло́дными помышле́ньми ѡ҆богати́хсѧ а҆́зъ ѡ҆каѧ́нный, дꙋ́шꙋ ѡ҆скверни́хъ беззако́нными сластьмѝ,
и҆ ѡ҆крꙋжа́етъ мѧ̀ тьма̀ ѿча́ѧнїѧ: ѡ҆зарѝ мѧ, бж҃е мо́й, сїѧ́нїемъ покаѧ́нїѧ.

~Ꙗ҆́коже дре́вле просвѣти́лъ є҆сѝ слѣпа́го ѿ рожде́нїѧ, дꙋ́шꙋ мою̀ ѡ҆зарѝ, не ви́дѧщꙋю свѣ́та
твоегѡ̀, млⷭ҇тиве, но погребе́ннꙋю во тьмѣ̀ лю́тагѡ забве́нїѧ и҆ въ попече́нїихъ жите́йскихъ.

~Пости́всѧ и҆лїа̀ ѿве́рзе нб҃са̀, и҆ дождьмѝ напоѝ жа́ждꙋщꙋю зе́млю: пости́мсѧ, стрꙋи̑
пролива́юще дꙋше́вныхъ сле́зъ, ꙗ҆́кѡ да поми́ловани бꙋ́демъ.

=Бг҃оро́диченъ:= ~Ꙗ҆́кѡ ѡ҆дꙋшевле́ннаѧ лоза̀, и҆зрасти́ла є҆сѝ на́мъ гро́здъ зрѣ́лый, чтⷭ҇аѧ дв҃о,
и҆сточи́вшїй вїно̀ ѡ҆ставле́нїѧ и҆ грѣхо́вное и҆зсꙋши́вшїй пїѧ́нство.

=И҆́ный.=
{{text_align=center}}

=І҆рмо́съ:= ~Пѣ́снь безпло́тныхъ тебѣ̀ прино́симъ:

~Ѿве́рзесѧ преддве́рїе ла́зарева ѡ҆животворе́нїѧ: хрⷭ҇то́съ бо грѧде́тъ ꙗ҆́кѡ ѿ сна̀ воздви́гнꙋти
ᲂу҆ме́ршаго и҆ побори́ти жи́знїю сме́рть.

~Ве́лїѧ тебѣ̀ похвала̀, ѽ виѳа́нїе, ꙗ҆́кѡ зижди́телѧ страннопрїѧ́ти сподо́биласѧ є҆сѝ,
вопїю́щи: бл҃гослови́те, дѣла̀ гдⷭ҇нѧ, гдⷭ҇а.

=Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.=

=Трⷪ҇ченъ:= ~Тѧ̀ пресꙋ́щнꙋю тро́йственнꙋю є҆ди́ницꙋ, совокꙋплѧ́емꙋю зра́комъ въ раздѣле́нїи ли́цъ,
ѻ҆ц҃а̀, и҆ сн҃а, и҆ дх҃а бж҃е́ственнагѡ сла́вимъ.

=Бг҃оро́диченъ:= ~Ра́дꙋйсѧ, вѣща́емъ тебѣ̀ со а҆́гг҃ломъ, ꙗ҆́кѡ возжгла̀ є҆сѝ ра́дость мі́рови,
сп҃са мі́ра: є҆го́же молѝ ѡ҆ всѣ́хъ, дв҃о всепѣ́таѧ.

=Сла́ва тебѣ̀, бж҃е на́шъ, сла́ва тебѣ̀.=

~Пѣ́снь тебѣ̀ прино́симъ, ꙗ҆́кѡ на жребѧ́ти но́сишисѧ, въ вы́шнихъ на херꙋві́мѣхъ восходѧ́й, да
всѣ́хъ повине́ши, хрⷭ҇тѐ, держа́вѣ твое́й.

=Хва́лимъ, бл҃гослови́мъ, покланѧ́емсѧ гдⷭ҇еви:=

=І҆рмо́съ:= ~Пѣ́снь безпло́тныхъ тебѣ̀ прино́симъ, ꙗ҆́коже ѻ҆́троцы въ пещѝ, и҆ пою́ще глаго́лемъ:
бл҃гослови́те, всѧ̑ дѣла̀ гдⷭ҇нѧ, гдⷭ҇а.

=Пѣ́снь ѳ҃.=
{{text_align=center}}

=І҆рмо́съ:= ~Живопрїе́мный и҆сто́чникъ:

=Оу҆=мерщвле́нъ бы́въ мно́гими прегрѣше́ньми, во гро́бѣ небреже́нїѧ содержи́мь є҆́смь, ка́мень
ѿча́ѧнїѧ и҆мѣ́ѧ надлежа́щїй, є҆го́же взе́мъ, хрⷭ҇тѐ, твое́ю млⷭ҇тїю, ꙗ҆́коже ла́зарѧ дре́вле,
воскр҃си́ мѧ.

~Бога́томꙋ подража́нїѧ ᲂу҆бѣжи́мъ, ѡ҆сꙋжде́нномꙋ въ пла́мень неꙋгаси́мый: и҆ ла́зарево возлю́бимъ
въ болѣ́знехъ терпѣ́нїе, ꙗ҆́кѡ да ѿсю́дꙋ на́съ ѿше́дшихъ а҆враа́мъ въ нѣ́дро воспрїи́метъ.

~Страстоꙋбі́йцꙋ по́стъ возлю́бимъ, въ мл҃твахъ прилѣ́жнѡ ᲂу҆пражни́мсѧ, пла́чимъ, рыда́имъ, и҆
те́плѣ воздо́хнемъ: ꙗ҆́кѡ да на́съ і҆и҃съ ᲂу҆тѣ́шитъ и҆ црⷭ҇твїѧ прича́стники содѣ́лаетъ.

=Бг҃оро́диченъ:= ~Дѣ́вства бж҃е́ственное сокро́вище, пра́ѻтєцъ є҆ди́ное и҆справле́нїе, и҆сто́чникъ
точа́щїй бл҃госе́рдїѧ бе́зднꙋ, добро́тꙋ і҆а́кѡвлю, бцⷣꙋ, то́ю сп҃се́ннїи воспои́мъ.

=И҆́ный.=
{{text_align=center}}

=І҆рмо́съ:= ~Тебѐ і҆езекїи́лемъ прⷪ҇ро́комъ:

~Дне́сь хрⷭ҇тꙋ̀, ѡ҆б̾ ѻ҆нꙋ̀ странꙋ̀ і҆орда́на ходѧ́щꙋ, возвѣща́етсѧ болѣ́знь ла́зарева, и҆ то́й
ꙗ҆́кѡ провѣ́децъ глаго́летъ: болѣ́знь сїѧ̀ нѣ́сть къ сме́рти.

~Бл҃гоꙋгото́висѧ, виѳа́нїе, ᲂу҆красѝ бж҃е́ственнѣ твоѧ̑ вхо́ды, разширѝ преддвє́рїѧ: се́ бо
влⷣка прїи́детъ со а҆пⷭ҇лы, ѻ҆вча̀ своѐ ѡ҆живи́ти.

=Трⷪ҇ченъ:= ~Тѧ̀ трїѷпоста́снꙋю є҆ди́ницꙋ и҆ нераздѣ́льное сꙋщество̀ славосло́вѧтъ шестокри̑льнаѧ
вѡ́инства, и҆ человѣ́ческїй ро́дъ пѣ́сньми велича́емъ.

=Бг҃оро́диченъ:= ~Тѧ̀ ѿ ѻ҆ц҃а̀ безлѣ́тнѡ и҆ ѿ мт҃ре несказа́ннѡ въ лѣ́то рожде́ннаго во сп҃се́нїе
всѣ́хъ, ꙗ҆́кѡ творца̀ и҆ влⷣкꙋ, пѣ́сньми велича́емъ.

=Сла́ва тебѣ̀, бж҃е на́шъ, сла́ва тебѣ̀.=

~Съ вѣ́твьми добротворе́нїѧ носѧ́ще и҆ ва̑їа чистоты̀, ᲂу҆гото́вимсѧ всѝ срѣ́сти хрⷭ҇та̀, ко
і҆ерⷭ҇ли́мꙋ грѧдꙋ́щаго, ꙗ҆́кѡ бг҃а на́шего.

=І҆рмо́съ:= ~Тебѐ і҆езекі́илемъ прⷪ҇ро́комъ ви́дѣннꙋю две́рь, є҆́юже никто́же про́йде, то́кмѡ бг҃ъ
є҆ди́нъ, бцⷣе дв҃о, пѣ́сньми велича́емъ.

~Досто́йно є҆́сть:

=И҆ свѣти́ленъ гла́са.=
{{text_align=center}}

=На стїхо́внѣ самогла́сенъ два́жды, гла́съ є҃:=
{{text_align=center}}

~Не ѡ҆сꙋдѝ менѐ, хрⷭ҇тѐ, въ пла́мени гее́нстѣмъ, ꙗ҆́коже бога́таго ра́ди ла́зарѧ: но да́рꙋй и҆
мнѣ̀, пла́чемъ просѧ́щꙋ, ка́плю чл҃вѣколю́бїѧ, бж҃е, и҆ поми́лꙋй мѧ̀.

=Мч҃нченъ:= ~Бл҃гослове́но во́инство цр҃ѧ̀ нбⷭ҇нагѡ: а҆́ще бо и҆ земноро́дни бы́ша стрⷭ҇тоте́рпцы,
но а҆́гг҃льскагѡ са́на потща́шасѧ дости́гнꙋти, ѡ҆ тѣлесѣ́хъ небре́гше, и҆ страда́ньми свои́ми
безпло́тныхъ че́сти сподо́бишасѧ. мл҃твами и҆́хъ, гдⷭ҇и, сп҃сѝ дꙋ́шы на́шѧ.

=Сла́ва, и҆ ны́нѣ, бг҃оро́диченъ, гла́съ то́йже.=
{{text_align=center}}

~Ѡ҆бра́дованнаѧ, хода́тайствꙋй твои́ми мл҃твами, и҆ и҆спросѝ дꙋша́мъ на́шымъ мно́жество щедро́тъ и҆
ѡ҆чище́нїе мно́гихъ прегрѣше́нїй, мо́лимсѧ.

=На ѕ҃-мъ часѣ̀, тропа́рь прⷪ҇ро́чества, гла́съ ѕ҃:=
{{text_align=center}}

~Се́й є҆́сть, бж҃е, стра́шный де́нь, є҆гѡ́же ве́чера дости́гнꙋти не надѣ́ѧхомсѧ: и҆ се́й ви́дѣти
на́съ чл҃вѣколю́бнѡ сподо́билъ є҆сѝ. трист҃ы́й, сла́ва тебѣ̀.

=Прокі́менъ, ѱало́мъ р҃д, гла́съ ѕ҃:= ~Да возвесели́тсѧ се́рдце и҆́щꙋщихъ гдⷭ҇а. =Сті́хъ:=
~И҆сповѣ́дайтесѧ гдⷭ҇еви, и҆ призыва́йте и҆́мѧ є҆гѡ̀.

=Прⷪ҇ро́чества и҆са́їина чте́нїе. \[Гл. м҃и, ст. з҃і-к҃в:=
{{text_align=center}}

=гл. м҃ѳ, ст. а҃-д҃\].=
{{text_align=center}}

**~Т**а́кѡ глаго́летъ гдⷭ҇ь, и҆зба́вивый тѧ̀ ст҃ы́й і҆и҃левъ: а҆́зъ є҆́смь гдⷭ҇ь бг҃ъ тво́й,
наꙋчи́хъ тѧ̀, є҆́же ѡ҆брѣстѝ тебѣ̀ пꙋ́ть, по немꙋ́же по́йдеши. И҆ а҆́ще бы є҆сѝ послꙋ́шалъ
за́повѣдей мои́хъ, то бы́лъ бы ᲂу҆́бѡ а҆́ки рѣка̀ ми́ръ тво́й, и҆ пра́вда твоѧ̀ ꙗ҆́кѡ волна̀
морска́ѧ: и҆ бы́ло бы ꙗ҆́кѡ песо́къ сѣ́мѧ твоѐ, и҆ и҆сча̑дїѧ чре́ва твоегѡ̀ ꙗ҆́кѡ пе́рсть землѝ:
нижѐ ны́нѣ потреби́шисѧ, нижѐ поги́бнетъ и҆́мѧ твоѐ предо мно́ю. И҆зы́ди ѿ вавѷлѡ́на, бѣжа́й ѿ
халде́євъ: гла́съ ра́дости возвѣсти́те, и҆ да слы́шано бꙋ́детъ сїѐ, возвѣсти́те да́же до
послѣ́днихъ землѝ, глаго́лите: и҆зба́ви гдⷭ҇ь раба̀ своего̀ і҆а́кѡва. И҆ а҆́ще вжа́ждꙋтъ, пꙋсты́нею
проведе́тъ и҆́хъ, и҆ во́дꙋ и҆з̾ ка́мене и҆зведе́тъ и҆̀мъ: разсѧ́детсѧ ка́мень, и҆ потече́тъ вода̀,
и҆ и҆спїю́тъ лю́дїе моѝ. Нѣ́сть ра́доватисѧ нечести̑вымъ, глаго́летъ гдⷭ҇ь. Послꙋ́шайте менѐ,
ѻ҆́строви, и҆ внемли́те, ꙗ҆зы́цы: вре́менемъ мно́гимъ стоѧ́ти бꙋ́детъ, глаго́летъ гдⷭ҇ь: ѿ чре́ва
мт҃ре моеѧ̀ наречѐ и҆́мѧ моѐ, и҆ положѝ ᲂу҆ста̀ моѧ̑ ꙗ҆́кѡ ме́чь ѻ҆́стръ, и҆ под̾ кро́вомъ рꙋкѝ
своеѧ̀ скры́ мѧ: положи́ мѧ ꙗ҆́кѡ стрѣлꙋ̀ и҆збра́ннꙋю, и҆ въ тꙋ́лѣ свое́мъ скры́ мѧ, и҆ рече́ ми:
ра́бъ мо́й є҆сѝ ты̀, і҆и҃лю, и҆ въ тебѣ̀ просла́влюсѧ. А҆́зъ же реко́хъ: вотщѐ трꙋди́хсѧ, всꙋ́е и҆
ни во что̀ да́хъ крѣ́пость мою̀: сегѡ̀ ра́ди сꙋ́дъ мо́й пред̾ гдⷭ҇емъ, и҆ трꙋ́дъ мо́й пред̾ бг҃омъ
мои́мъ.

=Прокі́менъ, ѱало́мъ р҃є, гла́съ ѕ҃:= ~Бл҃гослове́нъ гдⷭ҇ь бг҃ъ і҆и҃левъ ѿ вѣ́ка и҆ до вѣ́ка.
=Сті́хъ:= ~И҆сповѣ́дайтесѧ гдⷭ҇еви, ꙗ҆́кѡ бл҃гъ:

![Рисунок 30](Pictures/100000000000023B0000003B17453C5A17CDDEF1.png)

![Рисунок 27](Pictures/100000000000036D00000091CB25AAB66820B36B.png)

=Во вто́рникъ ва́їй на ᲂу҆́трени,=
{{text_align=center}}

=трⷪ҇чны гла́са. По а҃-мъ стїхосло́вїи сѣда́льны ᲂу҆мили́тельны ѻ҆смогла́сника два̀, съ
бг҃оро́дичнымъ. По в҃-мъ стїхосло́вїи сѣда́ленъ=

=господи́на і҆ѡ́сифа, гла́съ ѕ҃.=
{{text_align=center}}

=Подо́бенъ:= ~А҆́гг҃льскїѧ си̑лы:
{{text_align=center}}

~Грѣхѡ́въ недꙋ́гомъ и҆стаѧва́емь, на ѻ҆дрѣ̀ ѿча́ѧнїѧ низлежꙋ̀. тѣ́мже мѧ̀, врачꙋ̀ болѧ́щихъ,
посѣтѝ твои́мъ чл҃вѣколю́бїемъ, и҆ не ѡ҆ста́ви мѧ̀ ᲂу҆снꙋ́ти лю́тѣ въ сме́рть, всеще́дре, да
вопїю́ ти те́плѣ: млⷭ҇ти пода́телю, гдⷭ҇и, сла́ва тебѣ̀.

=Сла́ва, то́йже.=
{{text_align=center}}

=И҆ ны́нѣ, бг҃оро́диченъ:= ~Гаврїи́лово провѣща́нїе къ дв҃ѣ нача́ло сп҃се́нїѧ бы́сть: слы́ша бо
ра́дꙋйсѧ, и҆ не ᲂу҆бѣжѐ привѣ́тствїѧ, не ᲂу҆сꙋмнѣ́сѧ ꙗ҆́коже са́рра въ сѣ́ни, но си́це глаго́лаше:
сѐ раба̀ гдⷭ҇нѧ, бꙋ́ди мнѣ̀ по глаго́лꙋ твоемꙋ̀.

=По г҃-мъ стїхосло́вїи сѣда́ленъ, господи́на ѳео́дѡра, гла́съ є҃.=
{{text_align=center}}

=Подо́бенъ:= ~Сїѧ́етъ дне́сь:
{{text_align=center}}

~Вчера̀ и҆ дне́сь болѣ́знь ла́зарева: сїю́ бо хрⷭ҇тꙋ̀ возвѣща́ютъ срѡ́дницы. въ ра́дости,
виѳа́нїе, ᲂу҆гото́висѧ, влⷣкꙋ ᲂу҆гости́ти и҆ цр҃ѧ̀ и҆ съ на́ми возопи́ти: гдⷭ҇и, сла́ва тебѣ̀.

=Сла́ва, то́йже.=
{{text_align=center}}

=И҆ ны́нѣ, бг҃оро́диченъ, гла́съ то́йже:=
{{text_align=center}}

~Мт҃и бж҃їѧ всест҃а́ѧ, стѣно̀ хрⷭ҇тїа́нъ, и҆зба́ви ѡ҆бы́чнѡ лю́ди твоѧ̑, зовꙋ́щыѧ тѝ прилѣ́жнѡ:
противоста́ни сквє́рнымъ и҆ возносли̑вымъ помыслѡ́мъ, да вопїе́мъ тѝ: ра́дꙋйсѧ, приснодв҃о.

=Канѡ́нъ мине́и: и҆ трипѣ́снецъ господи́на і҆ѡ́сифа.=
{{text_align=center}}

=И҆ стїхосло́витсѧ пѣ́снь.= =Гла́съ ѕ҃.=
{{text_align=center}}

=Пѣ́снь в҃.=
{{text_align=center}}

=І҆рмо́съ:= ~Ви́дите, ви́дите, ꙗ҆́кѡ а҆́зъ є҆́смь бг҃ъ, ма́ннꙋ ѡ҆дожди́вый и҆ во́дꙋ и҆з̾ ка́мене
и҆сточи́вый дре́вле въ пꙋсты́ни лю́демъ мои̑мъ, десни́цею є҆ди́ною и҆ крѣ́постїю мое́ю.

~Во́лею ѡ҆бнища́лъ є҆сѝ, є҆стество́мъ бога́тый, хрⷭ҇тѐ: взалка́лъ є҆сѝ хотѣ́нїемъ, насыща́ѧй
всѧ́кое живо́тно. тѣ́мже насы́ти мѧ̀ а҆́лчꙋщаго твоеѧ̀ бл҃года́ти, сло́ве, и҆ покажѝ та́мошнїѧ
трапе́зы ѻ҆́бщника.

~Ла́зарѧ ни́щаго грѣхмѝ покажѝ мѧ̀, хрⷭ҇тѐ, и҆ расточѝ бога́тство, є҆́же ѕлѣ̀ собра́хъ, и҆
соверше́нное твоѐ любле́нїе и҆спо́лнивъ, ще́дре, и҆зба́ви мѧ̀ ѿ та́мошнѧгѡ мꙋче́нїѧ стра́шнагѡ.

~Ѻ҆́троки ѡ҆б̾ѻстри́въ по́стъ си́льнѣйшыѧ ѻ҆гнѧ̀ нѣ́когда въ вавѷлѡ́нѣ содѣ́ла: тѣ̑мъ поревнова́вши,
ѽ дꙋшѐ моѧ̀, не ᲂу҆ныва́й, и҆ ѻ҆́гнь сладостра́стїй ᲂу҆гаси́ши росо́ю дх҃а.

=Бг҃оро́диченъ:= ~Ра́дꙋйсѧ, вопїе́мъ тебѣ̀ ро́ждшей ра́дость, бл҃года́тнаѧ бцⷣе дв҃о: бг҃а, є҆го́же
родила̀ є҆сѝ, ᲂу҆молѝ, и҆зба́витисѧ ѿ бѣ́дъ и҆ тлѣ́нїѧ воспѣва́ющымъ тѧ̀ при́снѡ.

=И҆́ный, господи́на ѳео́дѡра, гла́съ є҃.=
{{text_align=center}}

=І҆рмо́съ:= ~Ви́дите, ви́дите:

~Ви́дите, ви́дите, ꙗ҆́кѡ а҆́зъ є҆́смь бг҃ъ, ѡ҆б̾ ѻ҆нꙋ̀ странꙋ̀ і҆орда́на ходѧ́ слы́шавый, ꙗ҆́кѡ
ла́зарь боли́тъ, и҆ рекі́й, ꙗ҆́кѡ не ᲂу҆́мретъ, но є҆́сть сїѐ ко сла́вѣ мое́й.

~Рыда́нїю предаю́щасѧ, ла́зарєвы сєстры̀ страда́нїе тебѣ̀ вѣ́дѣтелю всѣ́хъ ꙗ҆влѧ́ютъ: но
пребыва́еши ма́лѡ, да воздви́гнеши чꙋ́до и҆ пока́жеши ᲂу҆ч҃нкѡ́мъ твои̑мъ стра̑шнаѧ.

=Трⷪ҇ченъ:= ~Є҆диноца́рственнаѧ, трїѷпоста́снаѧ є҆ди́нице, гдⷭ҇ство и҆ црⷭ҇тво вѣкѡ́въ, тѧ̀
сла́вѧтъ ѻ҆ц҃а̀, и҆ сн҃а, и҆ ст҃а́го дх҃а, мно́жество а҆́гг҃лъ и҆ всѐ є҆стество̀ человѣ́ческое.

=Бг҃оро́диченъ:= ~Кто̀ не ᲂу҆диви́тсѧ, дв҃о, зрѧ̀ въ тебѣ̀ содѣ́телѧ, возсозда́вша а҆да́ма па́дшаго,
и҆ несказа́ннымъ соедине́нїемъ и҆з̾ тебє̀ пло́тїю рожде́нна неизмѣ́ннѡ, во сп҃се́нїе на́ше;

=Сла́ва тебѣ̀, бж҃е на́шъ, сла́ва тебѣ̀.=

~Ны́нѣ ᲂу҆гото́висѧ, ѽ виѳа́нїе, въ ра́дости творѧ́щи прїѧ́тїе цр҃ѧ̀ всѣ́хъ, ꙗ҆́кѡ прїи́детъ къ
тебѣ̀, да ла́зарѧ пока́жетъ па́ки текꙋ́ща ѿ тлѣ́нїѧ жи́зни.

=І҆рмо́съ:= ~Ви́дите, ви́дите, ꙗ҆́кѡ а҆́зъ є҆́смь бг҃ъ, въ пло́ть ѡ҆блекі́йсѧ во́лею свое́ю, да
сп҃сꙋ̀ а҆да́ма, ѿ ле́сти па́дшаго въ престꙋпле́нїе ѕмі́емъ.

=Пѣ́снь и҃.=
{{text_align=center}}

=І҆рмо́съ:= ~И҆з̾ пла́мене преподѡ́бнымъ:

~Помышлѧ́ѧ мно́жество мои́хъ согрѣше́нїй и҆ ᲂу҆ѧзвлѧ́емь жа́ломъ со́вѣсти, ꙗ҆́коже въ пла́мени
болю̀ ѡ҆каѧ́нный: ᲂу҆ще́дри мѧ̀, сло́ве бж҃їй, твое́ю млⷭ҇тїю.

~Презрѣ́въ ла́зарєвы по́двиги, неми́лостивагѡ бога́тагѡ нра́вѡмъ поревнова́хъ: бл҃госе́рде бж҃е,
ѡ҆брати́въ мѧ̀ ᲂу҆ще́дри, да тѧ̀ сла́влю во всѧ̑ вѣ́ки.

~Дꙋше́вною болѣ́знїю ѡ҆держи́мь и҆ ᲂу҆мре́ти и҆мѣ́ѧ ѿча́ѧнїемъ, молю̀, і҆и҃се, твоегѡ̀ посѣще́нїѧ
животворѧ́щагѡ тебѐ призыва́ющыѧ.

=Бг҃оро́диченъ:= ~Прест҃а́ѧ дв҃о, ты́ мѧ сп҃сѝ, мое́й не́мощи бꙋ́ди по́мощь, и҆зволи́телѧ млⷭ҇ти
роди́вшаѧ, є҆го́же превозно́симъ во всѧ̑ вѣ́ки.

=И҆́ный.=
{{text_align=center}}

=І҆рмо́съ:= ~Преподо́бнїи твоѝ ѻ҆́троцы:

~Ра́дꙋйсѧ, виѳа́нїе, ла́зарево ѻ҆те́чество: въ тебѣ́ бо хрⷭ҇то́съ предста́въ вели́чїе соверши́тъ,
ѡ҆живи́въ ла́зарѧ.

~Ла́зарь болѣ́знꙋетъ, да ты̀ просла́вишисѧ, сн҃е бж҃їй, ѡ҆ не́мъ: и҆ гдⷭ҇а пою́тъ тѧ̀ непреста́ннѡ
дѣла̀.

=Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.=

~Трⷪ҇цꙋ всест҃ꙋ́ю, во ѻ҆ц҃ѣ̀ и҆ сн҃ѣ и҆ дс҃ѣ, воспѣва́юще, пое́мъ: бл҃гослови́те, дѣла̀ гдⷭ҇нѧ,
гдⷭ҇а.

=Бг҃оро́диченъ:= ~Неизглаго́ланное твоѐ ржⷭ҇тво̀, чтⷭ҇аѧ, всѝ воспѣва́емъ, и҆ чтꙋ́ще є҆го̀ ꙗ҆́кѡ
бг҃а, бл҃гослови́мъ, пое́мъ непреста́ннѡ гдⷭ҇а.

=Сла́ва тебѣ̀, бж҃е на́шъ, сла́ва тебѣ̀.=

~Добродѣ́телей вѣ̑тви ко срѣ́тенїю хрⷭ҇то́вꙋ гото́вѧще, ны́нѣ зове́мъ: бл҃гослови́те, дѣла̀ гдⷭ҇нѧ,
гдⷭ҇а.

=Хва́лимъ, бл҃гослови́мъ, покланѧ́емсѧ гдⷭ҇еви:=

=І҆рмо́съ:= ~Преподо́бнїи твоѝ ѻ҆́троцы, хрⷭ҇тѐ, въ пещѝ воспѣва́юще глаго́лахꙋ: бл҃гослови́те,
дѣла̀ гдⷭ҇нѧ, гдⷭ҇а.

=Пѣ́снь ѳ҃.=
{{text_align=center}}

=І҆рмо́съ:= ~Бг҃а человѣ́кѡмъ:

~Пре́жде вкꙋше́нїе го́рькое человѣ́ка первозда́ннаго лю́тѣ и҆з̾ раѧ̀ и҆згна̀ и҆ сме́рти сѣ́темъ
припрѧжѐ: пости́сѧ, ѽ дꙋшѐ моѧ̀, бѣ́гай подража́нїѧ, бѣ́гай пи́щныѧ сла́сти многоболѣ́зненныѧ.

~Во ᲂу҆́мъ прїе́млю твоѐ сꙋди́лище и҆ пла́мень неꙋгаси́мый, сꙋдїѐ пра́веднѣйшїй, себѐ
ѡ҆сꙋжда́ю пре́жде сꙋда̀: ᲂу҆жасо́хсѧ бо и҆ трепе́щꙋ, безмѣ́рнѡ прегрѣши́въ тебѣ̀, ꙗ҆́кѡ и҆́нъ
никто́же на землѝ. тѣ́мже ᲂу҆ще́дри мѧ̀.

~Страсте́й ѡ҆мраче́нїе и҆змы́имъ просвѣти́тельными мл҃твами, и҆ добродѣ́телей вѣ̑тви носѧ́ще,
потщи́мсѧ срѣ́сти хрⷭ҇та̀, на жребѧ́ти ча́ема ны́нѣ всѣ́сти, гото́вѧщасѧ же пострада́ти, да сп҃се́тъ
на́съ.

=Бг҃оро́диченъ:= ~И҆з̾ тебє̀, дв҃о бг҃обл҃года́тнаѧ, въ нощѝ страсте́й ѡ҆держи̑мымъ возсїѧ̀ свѣ́та
и҆ ми́ра пода́тель хрⷭ҇то́съ, ѿ невнима́нїѧ престꙋпле́нїе разрѣша́ѧй и҆ и҆збавле́нїе на́мъ ꙗ҆́вѣ
да́рꙋѧй.

=И҆́ный.=
{{text_align=center}}

=І҆рмо́съ:= ~И҆са́їе, ликꙋ́й:

~Ны́нѣ погреба̑льнаѧ гото́ви, ла́заре мꙋ́дре, и҆счеза́еши бо ѿ жи́зни, заꙋ́тра ᲂу҆мре́ти и҆мы́й: на
гро́бъ при́зри, во́ньже всели́шисѧ. но тѧ̀ хрⷭ҇то́съ па́ки ѡ҆живи́тъ, воздви́гъ четверодне́вна.

~Виѳа́нїе, ликꙋ́й, къ тебѣ́ бо прїи́детъ хрⷭ҇то́съ, чꙋ́до соверша́ѧ ве́лїе и҆ стра́шное: свѧза́въ
сме́рть, воскреси́тъ, ꙗ҆́кѡ бг҃ъ всѣ́хъ, ла́зарѧ ᲂу҆ме́рша и҆ зижди́телѧ велича́юща.

=Трⷪ҇ченъ:= ~Воспѣва́ю тѧ̀, во є҆диносꙋ́щїи безнача́льнаѧ трⷪ҇це, чтⷭ҇на́ѧ, живонача́льнаѧ,
несѣко́маѧ є҆ди́нице, ѻ҆́ч҃е нерожде́нне, и҆ рожде́нне сло́ве и҆ сн҃е, и҆ дш҃е ст҃ы́й: сп҃сѝ ны
пою́щыѧ тѧ̀.

=Бг҃оро́диченъ:= ~Превы́ше ᲂу҆ма̀ є҆́҆́сть ржⷭ҇тво̀ твоѐ, бг҃омт҃и: без̾ мꙋ́жа бо зача́тїе въ
тебѣ̀, и҆ дв҃и́чески рожде́нїе бы́сть: и҆́бо бг҃ъ є҆́сть роди́выйсѧ. є҆го́же велича́юще, тѧ̀, дв҃о,
ᲂу҆бл҃жа́емъ.

=Сла́ва тебѣ̀, бж҃е на́шъ, сла́ва тебѣ̀.=

~Прїиди́те, ᲂу҆гото́вимъ гдⷭ҇еви, ко срѣ́тенїю вѣ̑тви добродѣ́телей носѧ́ще є҆мꙋ̀: та́кѡ бо є҆го̀
прїи́мемъ, ꙗ҆́коже во гра́дѣ і҆ерⷭ҇ли́мѣ, въ дꙋшѝ на́шей, покланѧ́ющесѧ и҆ пою́ще є҆го̀.

=І҆рмо́съ:= ~И҆са́їе, ликꙋ́й: дв҃а и҆мѣ̀ во чре́вѣ, и҆ родѝ сн҃а є҆мманꙋ́ила, бг҃а же и҆ чл҃вѣ́ка,
восто́къ и҆́мѧ є҆мꙋ̀: є҆го́же велича́юще, дв҃ꙋ ᲂу҆бл҃жа́емъ.

=Свѣти́ленъ.=
{{text_align=center}}

=На стїхо́внѣ самогла́сенъ днѐ, два́жды, гла́съ є҃:=
{{text_align=center}}

~Поползнꙋ́вшисѧ прегрѣше́ньми и҆ плени́цами согрѣше́нїй свѧ́зана, ѽ дꙋшѐ, что̀ лѣни́шисѧ; что̀
небреже́ши; бѣ́гай при́снѡ, ꙗ҆́коже лѡ́тъ содо́мы и҆ гомо́рры, нечистоты̀ запале́нїѧ: не
возвраща́йсѧ вспѧ́ть, и҆ не бꙋ́ди ꙗ҆́кѡ сто́лпъ сла́ный: на горꙋ̀ сп҃са́йсѧ добродѣ́телей, бѣ́гай
при́снѡ горѣ́нїѧ неми́лостивагѡ бога́тагѡ безсерде́чїѧ. въ нѣ̑дра прейдѝ а҆враа́мѡва ꙗ҆́кѡ
ла́зарь, смиренномꙋ́дрїемъ возопі́й: ᲂу҆пова́нїе моѐ и҆ прибѣ́жище, гдⷭ҇и, сла́ва тебѣ̀.

=Мч҃нченъ:= ~Стрⷭ҇тоте́рпцы твоѝ, гдⷭ҇и, чинѡ́мъ а҆́гг҃льскимъ подража́вше, ꙗ҆́кѡ безпло́тни, мꙋ̑ки
претерпѣ́ша, є҆диномы́сленное ᲂу҆пова́нїе и҆мꙋ́ще ѡ҆бѣща́нныхъ бла́гъ наслажде́нїе. тѣ́хъ
мл҃твами, хрⷭ҇тѐ бж҃е на́шъ, ми́ръ да́рꙋй мі́рови твоемꙋ̀ и҆ дꙋша́мъ на́шымъ ве́лїю млⷭ҇ть.

=Сла́ва, и҆ ны́нѣ, бг҃оро́диченъ.=
{{text_align=center}}

~Тебѣ̀ мо́лимсѧ, ꙗ҆́кѡ бж҃їи мт҃ри: бл҃гослове́ннаѧ, молѝ сп҃сти́сѧ дꙋша́мъ на́шимъ.

=На ѕ҃-мъ часѣ̀, тропа́рь прⷪ҇ро́чества, гла́съ є҃:=
{{text_align=center}}

~Неѡбори́мꙋю стѣ́нꙋ да́лъ є҆сѝ гра́дꙋ на́шемꙋ, ро́ждшꙋю тѧ̀ дв҃ꙋ: то́ю, сп҃се, ѿ ѡ҆крꙋжа́ющихъ
ѕлы́хъ и҆зьмѝ, мо́лимсѧ, дꙋ́шы на́шѧ.

=Прокі́менъ, ѱало́мъ р҃и, гла́съ д҃:= ~Помози́ ми, гдⷭ҇и бж҃е мо́й, и҆ сп҃си́ мѧ по млⷭ҇ти твое́й.
=Сті́хъ:= ~Бж҃е, хвалы̀ моеѧ̀ не премолчѝ.

=Прⷪ҇ро́чества и҆са́їина чте́нїе. \[Глава̀ м҃ѳ, ст. ѕ҃-і҃\].=
{{text_align=center}}

**~Т**а́кѡ глаго́летъ гдⷭ҇ь: сѐ да́хъ тѧ̀ въ завѣ́тъ ро́да, во свѣ́тъ ꙗ҆зы́кѡмъ, є҆́же бы́ти тебѣ̀
во сп҃се́нїе, да́же до послѣ́днихъ землѝ. Та́кѡ глаго́летъ гдⷭ҇ь, и҆зба́вивый тѧ̀ бг҃ъ і҆и҃левъ:
ѡ҆ст҃и́те ᲂу҆ничижа́ющаго дꙋ́шꙋ свою̀, гнꙋша́емаго ѿ ꙗ҆зы̑къ рабѡ́въ кнѧ́жескихъ: ца́рїе ᲂу҆́зрѧтъ
є҆го̀, и҆ воста́нꙋтъ кнѧ́зи, и҆ покло́нѧтсѧ є҆мꙋ̀, гдⷭ҇а ра́ди: ꙗ҆́кѡ вѣ́ренъ є҆́сть ст҃ы́й
і҆и҃левъ, и҆ и҆збра́хъ тѧ̀. Та́кѡ глаго́летъ гдⷭ҇ь: во вре́мѧ прїѧ́тно послꙋ́шахъ тебѐ, и҆ въ
де́нь сп҃се́нїѧ помого́хъ тѝ, и҆ сотвори́хъ тѧ̀, и҆ да́хъ тѧ̀ въ завѣ́тъ вѣ́чный ꙗ҆зы́кѡвъ, є҆́же
ᲂу҆стро́ити зе́млю и҆ наслѣ́дити наслѣ̑дїѧ пꙋсты́ни, глаго́люща сꙋ́щымъ во ᲂу҆́захъ: и҆зыди́те, и҆
сꙋ́щымъ во тьмѣ̀: ѿкры́йтесѧ. На всѣ́хъ пꙋте́хъ пасти́сѧ бꙋ́дꙋтъ, и҆ на всѣ́хъ стезѧ́хъ па́жить
и҆́хъ. Не вза́лчꙋтъ, нижѐ вжа́ждꙋтъ, нижѐ порази́тъ и҆̀хъ зно́й, нижѐ со́лнце: но ми́лꙋѧй и҆̀хъ
ᲂу҆тѣ́шитъ и҆̀хъ.

=Прокі́менъ, ѱало́мъ р҃ѳ, гла́съ д҃:= ~Ты̀ і҆ере́й во вѣ́къ, по чи́нꙋ мелхїседе́ковꙋ. =Сті́хъ:=
~Речѐ гдⷭ҇ь гдⷭ҇еви моемꙋ̀: сѣдѝ ѡ҆деснꙋ́ю менє̀.

![Рисунок 26](Pictures/100000000000023B0000003B17453C5A17CDDEF1.png)

![Рисунок 19](Pictures/100000000000036D0000009256B26B73EB3A4DCD.png)

=Въ четверто́къ ва́їй на ᲂу҆́трени=
{{text_align=center}}

=трⷪ҇чны гла́са. По а҃-мъ стїхосло́вїи сѣда́льны а҆пⷭ҇льскїѧ ѻ҆смогла́сника. По в҃-мъ
стїхосло́вїи глаго́лемъ сѣда́ленъ господи́на і҆ѡ́сифа, гла́съ є҃.=
{{text_align=center}}

=Подо́бенъ:= ~Собезнача́льное сло́во:
{{text_align=center}}

~Видѣ́нїе и҆ дѣѧ́нїе сопрѧ́гше, ко хрⷭ҇тꙋ̀ мольбꙋ̀ посла́ти потщи́мсѧ, ꙗ҆́кѡ да погребе́нный на́шъ
ᲂу҆́мъ, ꙗ҆́коже и҆на́го ла́зарѧ ᲂу҆ме́рша, ѡ҆живи́тъ свои́мъ предста́нїемъ стра́шнымъ, вѣ̑тви
пра́вды томꙋ̀ приноси́ти и҆ зва́ти: бл҃гослове́нъ є҆сѝ, грѧды́й во и҆́мѧ гдⷭ҇не.

=Сла́ва то́йже.=
{{text_align=center}}

=И҆ ны́нѣ, бг҃оро́диченъ:= ~Дꙋшѝ моеѧ̀ стра̑сти много-болѣ́знєнныѧ и҆ пло́ти моеѧ̀ недꙋ́ги вско́рѣ
и҆сцѣлѝ: ᲂу҆ма̀ моегѡ̀ и҆звращє́нїѧ ᲂу҆ста́ви, всенепоро́чнаѧ, и҆ въ тишинѣ̀ помышле́нїѧ мл҃твы
чи̑стыѧ приноси́ти цр҃ю̀ всѣ́хъ сподо́би, бцⷣе, и҆ и҆спроси́ти грѣхѡ́въ ѡ҆ставле́нїе.

=По г҃-мъ стїхосло́вїи сѣда́ленъ господи́на ѳео́дѡра, гла́съ ѕ҃.=
{{text_align=center}}

=Подо́бенъ:= ~А҆́гг҃льскїѧ си̑лы:
{{text_align=center}}

~Двоеде́нствꙋетъ дне́сь ла́зарь ᲂу҆ме́рый, и҆ ѡ҆ се́мъ пролива́ютъ печа́ли сле́зы срѡ́дницы, марі́а
со ма́рѳою, на ка́мень гро́бный взира́ющѧ. предста̀ зижди́тель со свои́ми ᲂу҆ч҃нки̑, сме́рть
низложи́ти, да́рꙋѧй жи́знь. тѣ́мже возопїи́мъ є҆мꙋ̀: гдⷭ҇и, сла́ва тебѣ̀.

=Сла́ва, то́йже.=
{{text_align=center}}

=И҆ ны́нѣ, бг҃оро́диченъ:= ~Ст҃а́ѧ влⷣчце, хрⷭ҇та̀ бг҃а на́шегѡ мт҃и, ꙗ҆́кѡ всѣ́хъ творца̀
неизрече́ннѡ ро́ждшаѧ, молѝ со а҆пⷭ҇лы сщ҃е́нными всегда̀ бл҃гость є҆гѡ̀, ѿ страсте́й на́съ
и҆зба́вити и҆ да́ти на́мъ ѡ҆ставле́нїе беззако́нїй.

=Канѡ́нъ въ мине́и. И҆ трипѣ́снецъ, господи́на і҆ѡ́сифа. И҆ стїхосло́витсѧ пѣ́снь. Гла́съ є҃.=
{{text_align=center}}

=Пѣ́снь д҃.=
{{text_align=center}}

=І҆рмо́съ:= ~Бж҃е́ственное твоѐ разꙋмѣ́въ:

~Лꙋча́ми ва́шегѡ ᲂу҆тѣше́нїѧ просвѣти́те затворе́нныхъ въ темни́цѣ грѣхо́внѣй, бл҃гоче́стнѡ
восхвалѧ́ющихъ ва́съ свѣтоно́снїи а҆пⷭ҇ли.

~Любо́вь съ милосе́рдїемъ сопрѧ́гше, вѣ́рнїи, на ᲂу҆моле́нїе хрⷭ҇тꙋ̀ посла́ти потщи́мсѧ, ꙗ҆́кѡ да
на́съ воскр҃си́тъ ѿ гро́ба та́йныхъ страсте́й на́шихъ.

~Любвѐ плотскі́ѧ не пощади́мъ, ᲂу҆мерщвле́ннїи дꙋше́ю, и҆ любе́зни ꙗ҆ви́мсѧ и҆зба́вителю, ꙗ҆́кѡ да
и҆зба́витъ на́съ ѿ а҆́дова стра́шнагѡ ѡ҆сꙋжде́нїѧ.

~Проре́клъ є҆сѝ ᲂу҆спе́нїе ла́зарѧ, є҆го́же по ма́лѣ воздви́гъ, ѿ ссꙋ́щихъ прїи́меши хвалꙋ̀,
сп҃се мо́й, вѣ̑тви носѧ́щихъ, стрⷭ҇ти твоеѧ̀ ѡ҆́бразы.

=Бг҃оро́диченъ:= ~И҆з̾ тебє̀ бж҃е́ственнаѧ вода̀ и҆стечѐ безсме́ртїѧ и҆ жи́зни, бг҃ороди́тельнице
всенепоро́чнаѧ: є҆ѧ́же вкꙋша́ющїи, чтаѧ, жа́жды смертоно́сныѧ и҆збавлѧ́ютсѧ.

=И҆́ный, господи́на ѳео́дѡра, гла́съ ѕ҃.=
{{text_align=center}}

=І҆рмо́съ: Оу҆=слы́шахъ, гдⷭ҇и, слꙋ́хъ тво́й:

~Погреба́етсѧ ла́зарь и҆ сꙋ́щыѧ со ма́рѳою ны́нѣ рыда́ютъ и҆ пла́чꙋтъ на гро́бѣ, жела́ющѧ, да ты̀
предста́неши, жизнода́вче.

~Сме́рть начина́етъ трепета́ти, твоѐ къ не́й прише́ствїе, хрⷭ҇тѐ, ѡ҆щꙋща́ющи: жи́знь бо сы́й,
тще́тнꙋ сїю̀ пока́жеши концє́мъ.

=Трⷪ҇ченъ:= ~Є҆ди́нице про́стаѧ, несозда́ннаѧ, безнача́льное є҆стество̀, въ трⷪ҇цѣ ѵ҆поста́сей
воспѣва́емое, сп҃си́ ны, вѣ́рою покланѧ́ющыѧсѧ держа́вѣ твое́й.

=Бг҃оро́диченъ:= ~Ѿ ѻ҆ц҃а̀ безлѣ́тна сн҃а, неискꙋсомꙋ́жнѡ въ лѣ́то родила̀ є҆сѝ, бг҃ороди́тельнице,
стра́нное чꙋ́до, пребы́вши дв҃а млеко́мъ пита́ющи.

=Сла́ва тебѣ̀, бж҃е на́шъ, сла́ва тебѣ̀.=

~Сни́дитесѧ, прїиди́те, сꙋ́щїи въ пꙋсты́нѧхъ и҆ пеще́рахъ, срѣ́сти въ пѣ́снехъ грѧдꙋ́щаго на
жребѧ́ти, гдⷭ҇а сла́вы.

=І҆рмо́съ: Оу҆=слы́шахъ, гдⷭ҇и, слꙋ́хъ тво́й, и҆ ᲂу҆боѧ́хсѧ: разꙋмѣ́хъ дѣла̀ твоѧ̑, и҆ ᲂу҆жасо́хсѧ.
сла́ва си́лѣ твое́й, гдⷭ҇и.

=Пѣ́снь и҃.=
{{text_align=center}}

=І҆рмо́съ:= ~Тебѣ̀ вседѣ́телю:

~Ка́мень тѧ́жкїй ѿ се́рдца моегѡ̀ ѿѧ́ти моли́те всеще́драго, ка́менїе ꙗ҆ви́вшесѧ краеꙋго́льнагѡ
ка́мене, бг҃оглаго́ливїи а҆пⷭ҇ли гдⷭ҇ни.

~И҆́демъ, твои̑мъ дрꙋгѡ́мъ провозглаша́лъ є҆сѝ, дрꙋ́гъ мо́й ла́зарь ᲂу҆жѐ ᲂу҆́спе: сего̀
воздвиза́ѧ, погꙋблю̀ сме́рти всепа́гꙋбнꙋю ѕло́бꙋ во вѣ́ки.

~Кро́тцы дꙋше́ю и҆ смире́ни нра́вомъ бы́вше, бл҃года́тїю прїи́мемъ кро́ткаго всѣ́хъ влⷣкꙋ,
грѧдꙋ́щаго горды́ню лꙋка́вагѡ сокрꙋши́ти.

=Бг҃оро́диченъ:= ~Две́рь свѣ́та просвѣще́ннꙋю ви́дитъ тѧ̀ прⷪ҇ро́къ, всенепоро́чнаѧ: свѣтода́вца бо
ражда́еши несказа́ннѡ, на́мъ ᲂу҆подо́бившасѧ, є҆го́же превозно́симъ во всѧ̑ вѣ́ки.

=И҆́ный.=
{{text_align=center}}

=І҆рмо́съ:= ~Преподо́бнїи твоѝ ѻ҆́троцы въ пещѝ:

~Марі́а и҆ ма́рѳа ны́нѣ рыда́ютъ, ви́дѧщѧ ла́зарѧ во гро́бѣ лежа́ща, и҆ болѣ́зненнѡ вопїю́тъ: а҆́ще
бы бы́лъ хрⷭ҇то́съ здѣ̀, сро́дникъ на́шъ не бы̀ ᲂу҆́мерлъ.

~А҆́дъ да ча́етъ погꙋби́тисѧ, и҆́бо жи́знь прихо́дитъ воздви́гнꙋти ла́зарѧ вопїю́ща: бл҃гослови́те,
по́йте и҆ превозноси́те гдⷭ҇а.

=Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.=

=Трⷪ҇ченъ:= ~И҆ безнача́льномꙋ, и҆ ржⷭ҇твꙋ̀, и҆ происхожде́нїю, ѻ҆ц҃ꙋ̀ покланѧ́юсѧ ро́ждшемꙋ, сн҃а
прославлѧ́ю рожде́ннаго, воспѣва́ю совозсїѧ́вшаго ѻ҆ц҃ꙋ́ и҆ сн҃ꙋ дх҃а ст҃а́го.

=Бг҃оро́диченъ:= ~Є҆го́же родила̀ є҆сѝ, дв҃о, несказа́ннѡ, всегда̀ ꙗ҆́кѡ чл҃вѣколю́бца не преста́й
молѧ́щи, да ѿ бѣ́дъ сп҃се́тъ къ тебѣ̀ прибѣга́ющыѧ.

=Сла́ва тебѣ̀, бж҃е на́шъ, сла́ва тебѣ̀.=

~Добродѣ́тєли, ꙗ҆́кѡ вѣ̑тви и҆ ꙗ҆́кѡ ва̑їа, ко срѣ́тенїю цр҃ѧ̀ ᲂу҆гото́вимъ, вѣ́рнїи, вопїю́ще:
бл҃гослови́те, по́йте и҆ превозноси́те гдⷭ҇а.

=Хва́лимъ, бл҃гослови́мъ, покланѧ́емсѧ гдⷭ҇еви:=

=І҆рмо́съ:= ~Преподо́бнїи твоѝ ѻ҆́троцы въ пещѝ херꙋві́мѡмъ подража́хꙋ, трист҃ꙋ́ю пѣ́снь
воспѣва́юще: бл҃гослови́те, по́йте и҆ превозноси́те гдⷭ҇а.

=Пѣ́снь ѳ҃.=
{{text_align=center}}

=І҆рмо́съ:= ~И҆са́їе, ликꙋ́й:

~Дрꙋ́жбы льсти́вагѡ и҆зба́ви мѧ̀, влⷣко хрⷭ҇тѐ, дрꙋ́ги твоѧ̑ мꙋ̑дрыѧ ᲂу҆ченикѝ показа́вый, съ
ни́миже ше́дъ возста́вилъ є҆сѝ, сп҃се, дрꙋ́га твоего̀ вѣ́рнаго ла́зарѧ, бл҃года́рнѡ воспѣва́юща
тѧ̀.

~И҆сполне́нїемъ поста̀, гдⷭ҇и, и҆спо́лни ра́дости на̑ша сердца́ и҆ ᲂу҆́мъ, бл҃госе́рде, мольба́ми
а҆пⷭ҇лъ твои́хъ, и҆́скреннѣ возлюби́вшихъ тѧ̀, сп҃са дꙋ́шъ на́шихъ.

~Смердѧ̀ гноймѝ ѕло́бы, во гро́бѣ лѣ́ности живꙋ̀ а҆́зъ, хрⷭ҇тѐ. тѣ́мже вопїю́ ти: воздви́гни,
сп҃си́ мѧ, ꙗ҆́кѡ да и҆ а҆́зъ съ вѣ́твьми добродѣ́телей ᲂу҆срѧ́щꙋ тѧ̀, взыва́ѧ ѡ҆са́нна бг҃ꙋ.

=Бг҃оро́диченъ:= ~Во двꙋ̀ вѡ́лю и҆ сꙋщєствꙋ̀ родила̀ є҆сѝ на́мъ сн҃а, ѻ҆трокови́це пречⷭ҇таѧ,
є҆диноро́дна ѻ҆ц҃ꙋ̀, бы́вша чл҃вѣ́ка, да на́съ пока́жетъ ѻ҆́бщники є҆стества̀ бж҃е́ственнѣйшагѡ,
пребж҃е́ственный.

=И҆́ный.=
{{text_align=center}}

=І҆рмо́съ:= ~Безсѣ́меннагѡ зача́тїѧ:

~Въ гро́бѣ ла́зарь двоеде́нствꙋетъ дне́сь, и҆ над̾ ни́мъ пролива́ютъ сле́зы марі́а и҆ ма́рѳа, ꙗ҆́кѡ
сєстры̀ родны̑ѧ: хрⷭ҇то́съ же грѧде́тъ къ немꙋ̀ съ бж҃е́ственными а҆пⷭ҇лы, показа́ти преве́лїе
чꙋ́до.

~Сме́рть всепа́гꙋбнаѧ, ѡ҆жида́й разрꙋше́нїѧ, вра́тницы же твоѝ закле́пы да блюдꙋ́тъ: и҆́бо
глаго́ломъ сокрꙋши́тъ твоѧ̑ врата̀ хрⷭ҇то́съ, ла́зарѧ возста́вивъ. испі́й пе́рвѣе сїѐ, а҆́де,
прⷪ҇ро́къ тебѣ̀ вопїе́тъ съ на́ми.

=Трⷪ҇ченъ:= ~Є҆ди́нагѡ є҆динороди́телю, є҆диноро́днагѡ сн҃а ѻ҆́ч҃е: и҆ є҆ди́не свѣ́те, є҆ди́нагѡ
свѣ́та сїѧ́нїе: и҆ є҆ди́ный є҆ди́нственнѣ є҆ди́нагѡ бг҃а ст҃ы́й дш҃е, гдⷭ҇а гдⷭ҇ь вои́стиннꙋ сы́й:
ѽ трⷪ҇це є҆ди́нице ст҃а́ѧ! сп҃си́ мѧ бг҃осло́вѧща тѧ̀.

=Бг҃оро́диченъ:= ~Чꙋ́до рождества̀ твоегѡ̀ ᲂу҆дивлѧ́етъ мѧ̀, всенепоро́чнаѧ: ка́кѡ зачина́еши
безсѣ́меннѡ неѡб̾е́млемаго; рцы̀, ка́кѡ дѣ́вствꙋеши, ро́ждши ꙗ҆́кѡ мт҃и; па́че є҆стества̀ бы́вшее
вѣ́рою прїе́мъ, рожде́нномꙋ поклони́сѧ: є҆ли̑ка бо хо́щетъ, и҆ мо́жетъ.

=Сла́ва тебѣ̀, бж҃е на́шъ, сла́ва тебѣ̀.=

~Гдⷭ҇ь грѧде́тъ всѣ́сти, ꙗ҆́коже пи́сано, на жребѧ̀: лю́дїе, гото́витесѧ со стра́хомъ прїѧ́ти
цр҃ѧ̀ всѣ́хъ съ ва́їами, ꙗ҆́кѡ побѣди́телѧ сме́рти и҆ а҆́да, воздви́гшаго ла́зарѧ.

=І҆рмо́съ:= ~Безсѣ́меннагѡ зача́тїѧ ржⷭ҇тво̀ несказа́нно є҆́сть, мт҃ре безмꙋ́жныѧ нетлѣ́ненъ
пло́дъ: бж҃їе бо рожде́нїе ѡ҆бновлѧ́етъ є҆стєства̀. тѣ́мже тѧ̀ всѝ ро́ди, ꙗ҆́кѡ бг҃оневѣ́стнꙋю
мт҃рь, правосла́внѡ велича́емъ.

=Свѣти́ленъ гла́са.=
{{text_align=center}}

=На стїхо́внѣ самогла́сенъ днѐ, два́жды, гла́съ є҃:=
{{text_align=center}}

~Прїиди́те пре́жде конца̀, всѝ бра́тїе, чи́стымъ се́рдцемъ пристꙋ́пимъ ко бл҃госе́рдомꙋ бг҃ꙋ:
житє́йскаѧ ѡ҆бстоѧ̑нїѧ ѿри́нꙋвше, ѡ҆ дꙋша́хъ попече́нїе сотвори́мъ. бра́шенъ сла̑сти презрѣ́вше
воздержа́нїемъ, ѡ҆ ми́лостыни попеце́мсѧ: то́ю бо, ꙗ҆́коже пи́сано є҆́сть, прикрове́ннѡ нѣ́цыи
ᲂу҆гости́ша а҆́гг҃лы. во ᲂу҆бо́гихъ напита́имъ напита́вшаго на́съ свое́ю пло́тїю. ѡ҆блеце́мъ себѐ
во ѡ҆дѣ́ющагосѧ свѣ́томъ ꙗ҆́кѡ ри́зою, да мл҃твами пречⷭ҇тыѧ бцⷣы и҆ дв҃ы мт҃ре полꙋчи́вше
ѡ҆ставле́нїе грѣхѡ́въ, со ᲂу҆миле́нїемъ къ немꙋ̀ возопїи́мъ: гдⷭ҇и, и҆зба́ви на́съ ѿ шꙋ́ѧгѡ
ѡ҆сꙋжде́нїѧ и҆ сподо́би на́съ десна́гѡ тебѣ̀ предстоѧ́нїѧ, ꙗ҆́кѡ млⷭ҇тивъ и҆ чл҃вѣколю́бецъ.

=Мч҃нченъ:= ~Въ мꙋ́кахъ сꙋ́ще, ст҃і́и веселѧ́щесѧ вопїѧ́хꙋ: кꙋ́плѧ на́мъ сїѧ̑ сꙋ́ть ко влⷣцѣ:
вмѣ́стѡ настоѧ́щихъ ра́нъ тѣле́сныхъ, свѣ́тлое ѡ҆дѣѧ́нїе въ воскрⷭ҇нїи процвѣте́тъ на́мъ, вмѣ́стѡ
безче́стїѧ вѣнцы̀, вмѣ́стѡ темни́цы ра́й, и҆ вмѣ́стѡ ѡ҆сꙋжде́нїѧ со ѕлодѣ̑и житїѐ со а҆́гг҃лы.
тѣ́мже мл҃твами и҆́хъ, гдⷭ҇и, сп҃сѝ дꙋ́шы на́шѧ.

=Сла́ва, и҆ ны́нѣ, бг҃оро́диченъ.=
{{text_align=center}}

=Подо́бенъ:= ~Бл҃года́тнаѧ:
{{text_align=center}}

~Пред̾избра́ннаѧ ѿ всѣ́хъ родѡ́въ, ᲂу҆слы́ши гла́съ на́шъ, и҆ да́рꙋй прошє́нїѧ дꙋ́шъ на́шихъ,
и҆збавле́нїе ѿ страсте́й и҆ болѣ́зней, а҆пⷭ҇лъ ра́ди, всѧ̑ могꙋ́щи, ꙗ҆́кѡ мт҃и бж҃їѧ.

=На ѕ҃-мъ часѣ̀, тропа́рь прⷪ҇ро́чества, гла́съ а҃:=
{{text_align=center}}

~Гла́са ра̑бъ твои́хъ, гдⷭ҇и, не забꙋ́ди: помѧнѝ, ꙗ҆́кѡ всегда̀ ᲂу҆пова́нїе на тѧ̀ положи́хомъ,
всѧ̑ могꙋ́щаго, и҆ помозѝ на́мъ, мо́лимсѧ.

=Прокі́менъ, ѱало́мъ рз҃і, гла́съ д҃:= ~Сїѧ̑ врата̀ гдⷭ҇нѧ, пра́веднїи вни́дꙋтъ въ нѧ̀. =Сті́хъ:=
~И҆сповѣ́дайтесѧ гдⷭ҇еви, ꙗ҆́кѡ бл҃гъ.

=Прⷪ҇ро́чества и҆са́їина чте́нїе. \[Глава̀ ѯ҃є, ст. и҃-ѕ҃і\].=
{{text_align=center}}

**~Т**а́кѡ глаго́летъ гдⷭ҇ь: и҆́мже ѡ҆́бразомъ ѡ҆брѣта́етсѧ ꙗ҆́года на гре́знѣ, и҆ рекꙋ́тъ: не
погꙋбѝ є҆гѡ̀, ꙗ҆́кѡ бл҃гослове́нїе є҆́сть въ не́мъ: та́кѡ сотворю̀ слꙋжа́щагѡ мѝ ра́ди, не
и҆́мамъ всѣ́хъ погꙋби́ти ра́ди є҆гѡ̀. И҆ и҆зведꙋ̀ и҆з̾ і҆а́кѡва сѣ́мѧ, и҆ и҆з̾ і҆ꙋ́ды, и҆ наслѣ́дитъ
го́рꙋ ст҃ꙋ́ю мою̀, и҆ наслѣ́дѧтъ и҆збра́ннїи моѝ и҆ рабѝ моѝ, и҆ вселѧ́тсѧ та́мѡ. И҆ бꙋ́дꙋтъ въ
дꙋбра́вѣ ѡ҆гра̑ды стадѡ́мъ, и҆ ю҆до́ль а҆хѡ́рскаѧ въ поко́ище говѧ́дѡвъ лю́демъ мои̑мъ, и҆̀же
взыска́ша менѐ. Вы́ же, ѡ҆ста́вившїи мѧ̀, и҆ забыва́ющїи го́рꙋ ст҃ꙋ́ю мою̀, и҆ ᲂу҆готовлѧ́ющїи
де́монꙋ трапе́зꙋ, и҆ и҆сполнѧ́ющїи сча́стїю растворе́нїе: а҆́зъ преда́мъ ва́съ под̾ ме́чь, всѝ
закла́нїемъ паде́те: ꙗ҆́кѡ зва́хъ ва́съ, и҆ не послꙋ́шасте, глаго́лахъ, и҆ преслꙋ́шасте, и҆
сотвори́сте лꙋка́вое предо мно́ю, и҆ ꙗ҆̀же не хотѣ́хъ, и҆збра́сте. Сегѡ̀ ра́ди та́кѡ глаго́летъ
гдⷭ҇ь: сѐ рабо́тающїи мѝ ꙗ҆́сти бꙋ́дꙋтъ, вы́ же вза́лчете: сѐ рабо́тающїи мѝ пи́ти бꙋ́дꙋтъ,
вы́ же возжа́ждете: сѐ рабо́тающїи мѝ возра́дꙋютсѧ, вы́ же посрамите́сѧ: сѐ рабо́тающїи мѝ
возвеселѧ́тсѧ въ весе́лїи се́рдца, вы́ же возопїе́те въ болѣ́зни се́рдца ва́шегѡ, и҆ ѿ
сокрꙋше́нїѧ дꙋ́ха воспла́четесѧ. Ѡ҆ста́вите бо и҆́мѧ ва́ше въ насыще́нїе и҆збра̑ннымъ мои̑мъ,
ва́съ же и҆збїе́тъ гдⷭ҇ь: рабо́тающымъ же мнѣ̀ нарече́тсѧ и҆́мѧ но́вое, є҆́же бл҃гослови́тсѧ на
землѝ, бл҃гословѧ́тъ бо бг҃а и҆́стиннаго.

=Прокі́менъ, ѱало́мъ ри҃і, гла́съ д҃:= ~Пꙋ́ть за́повѣдей твои́хъ теко́хъ, є҆гда̀ разшири́лъ є҆сѝ
се́рдце моѐ. =Сті́хъ:= ~Законоположѝ мнѣ̀, гдⷭ҇и, пꙋ́ть ѡ҆правда́нїй твои́хъ.

![Рисунок 18](Pictures/100000000000036900000062EE62ED47F9AC9DA1.png)

*=Въ четверто́къ ве́чера,=*
{{text_align=center}}

=ѡ҆бы́чное стїхосло́вїе. На Гдⷭ҇и воззва́хъ,= =поста́вимъ стїхѡ́въ ѕ҃: и҆ пое́мъ стїхи̑ры
подѡ́бны господи́на і҆ѡ́сифа, гла́съ д҃.=
{{text_align=center}}

=Подо́бенъ:= ~Свы́ше зва́нъ бы́въ:
{{text_align=center}}

~А҆пⷭ҇льскаѧ дво́ица сщ҃е́ннѣйшаѧ, є҆ди́наго тѧ̀ ѿ трⷪ҇цы вѣ́дꙋщи, хрⷭ҇тѐ, ны́нѣ тобо́ю
посыла́етсѧ, привестѝ жребѧ̀ под̾ѧре́мнича сы́на, ꙗ҆́коже пи́сано є҆́сть: на не́мже смирѧ́ѧсѧ
во́лею всѧ́деши, бл҃госе́рде, въ вы́шнихъ сѣда́лище всѣ̑мъ лю́бѧщымъ тѧ̀ ᲂу҆готовлѧ́ѧ, и҆
безсловє́снымъ страсте́мъ ᲂу҆мовре́днѡ подкло́ньшыѧсѧ, сло́ве, словє́сны содѣ́еши, ѡ҆са́нна тебѣ̀
взыва́ющѧ.

~Прїимѝ, сїѡ́не, цр҃ѧ̀: сѐ тебѣ̀ кротча́йшїй ᲂу҆жѐ предстои́тъ, воскреси́ти ла́зарѧ и҆
разрꙋши́ти сме́рти го́рькое ца́рство. мно́жество бг҃особра́нное сщ҃е́нныхъ мона́хѡвъ, со просты́ми
собери́тесѧ, ᲂу҆срѣ́сти съ ва́їами хрⷭ҇та̀, зовꙋ́ще: бл҃гослове́нъ грѧды́й сп҃стѝ ро́дъ человѣ́чь
стрⷭ҇тїю крⷭ҇та̀ и҆ безстра́стїе всѣ̑мъ пода́ти бл҃гости ра́ди.

=И҆́на стїхи́ра подо́бна, господи́на ѳео́дѡра, гла́съ и҃.=
{{text_align=center}}

=Подо́бенъ:= ~Во є҆де́мѣ ра́й:
{{text_align=center}}

~На серафі́мѣхъ стра́шныхъ въ вы́шнихъ носи́мый, хрⷭ҇тѐ, ꙗ҆́кѡ бг҃ъ и҆ всѣ́хъ творе́цъ, са́мъ на
жребѧ̀ на землѝ всѣ́сти и҆́деши, ꙗ҆́кѡ сы́й по на́мъ человѣ́чески. виѳа́нїа весели́тсѧ, ꙗ҆́кѡ
прїи́емлющаѧ тѧ̀, сп҃се: і҆ерⷭ҇ли́мъ же ра́дꙋетсѧ, ꙗ҆́кѡ ча́ѧй тѧ̀ прїѧ́ти: сме́рть ᲂу҆мертви́сѧ,
пред̾ѡщꙋти́вши ла́зарево и҆з̾ ме́ртвыхъ и҆сше́ствїе: и҆ мы̀, съ ва́їами срѣ́тенїе соверша́юще въ
ра́дости, воспѣва́емъ держа́вꙋ бл҃гости твоеѧ̀, гдⷭ҇и.

=И҆ въ мине́и г҃.= =Сла́ва, и҆ ны́нѣ, крⷭ҇тобг҃оро́диченъ.=
{{text_align=center}}

=Прокі́менъ, ѱало́мъ рѳ҃і, гла́съ ѕ҃:= ~Ко гдⷭ҇ꙋ, внегда̀ скорбѣ́ти мѝ, воззва́хъ, и҆ ᲂу҆слы́ша
мѧ̀. =Сті́хъ:= ~Гдⷭ҇ꙋ, и҆зба́ви дꙋ́шꙋ мою̀ ѿ ᲂу҆сте́нъ непра́ведныхъ и҆ ѿ ѧ҆зы́ка льсти́ва.

=Бытїѧ̀ чте́нїе. \[Глава̀ м҃ѕ, ст. а҃-з҃\].=
{{text_align=center}}

**~В**оста́въ і҆и҃ль са́мъ и҆ всѧ̑ сꙋ̑щаѧ є҆гѡ̀, прїи́де ко кла́дѧзю клѧ́твенномꙋ: и҆ пожрѐ
же́ртвꙋ бг҃ꙋ ѻ҆тца̀ своегѡ̀ і҆саа́ка. Рече́ же бг҃ъ ко і҆и҃лю въ видѣ́нїи но́щїю, глаго́лѧ:
і҆а́кѡве, і҆а́кѡве. Ѻ҆́нъ же речѐ: что́ є҆сть; Ѻ҆́нъ же речѐ є҆мꙋ̀: а҆́зъ є҆́смь бг҃ъ ѻ҆тцє́въ
твои́хъ, не ᲂу҆бо́йсѧ и҆зы́ти во є҆гѵ́петъ: въ ꙗ҆зы́къ бо ве́лїй сотворю́ тѧ та́мѡ: и҆ а҆́зъ сни́дꙋ
съ тобо́ю во є҆гѵ́петъ, и҆ а҆́зъ возведꙋ́ тѧ до конца̀: и҆ і҆ѡ́сифъ возложи́тъ рꙋ́ки своѧ̑ на ѻ҆́чи
твоѝ. Воста́ же і҆а́кѡвъ ѿ кла́дѧзѧ клѧ́твеннагѡ: и҆ взѧ́ша сы́нове і҆и҃лѧ ѻ҆тца̀ своего̀, и҆
стѧжа́нїе, и҆ жєны̀ своѧ̑ на колесни̑цы, ꙗ҆̀же посла̀ і҆ѡ́сифъ, взѧ́ти є҆го̀. И҆ взе́мше и҆мѣ̑нїѧ
своѧ̑ и҆ всѐ стѧжа́нїе, є҆́же стѧжа́ша въ землѝ ханаа́нстѣй, внидо́ша во є҆гѵ́петъ і҆а́кѡвъ и҆
всѐ сѣ́мѧ є҆гѡ̀ съ ни́мъ: сы́нове, и҆ сы́нове сынѡ́въ є҆гѡ̀ съ ни́мъ: дщє́ри, и҆ дщє́ри дще́рей
є҆гѡ̀: и҆ всѐ сѣ́мѧ своѐ введѐ во є҆гѵ́петъ.

=Прокі́менъ, ѱало́мъ р҃к, гла́съ ѕ҃:= ~Гдⷭ҇ь сохрани́тъ тѧ̀ ѿ всѧ́кагѡ ѕла̀, сохрани́тъ дꙋ́шꙋ твою̀
гдⷭ҇ь. =Сті́хъ:= ~Возведо́хъ ѻ҆́чи моѝ въ го́ры, ѿню́дꙋже прїи́детъ по́мощь моѧ̀.

=При́тчей чте́нїе. \[Гл. к҃г, ст. є҃і-л҃є: гл. к҃д, ст. а҃-є҃\].=
{{text_align=center}}

**~С**ы́не, а҆́ще премꙋ́дро бꙋ́детъ се́рдце твоѐ возвесели́ши и҆ моѐ се́рдце: и҆ пребꙋ́дꙋтъ во
словесѣ́хъ твоѝ ᲂу҆стнѣ̀ къ мои̑мъ ᲂу҆стна́мъ, а҆́ще пра̑ва бꙋ́дꙋтъ. Да не ревнꙋ́етъ се́рдце твоѐ
грѣ́шникѡмъ, но во стра́сѣ гдⷭ҇ни бꙋ́ди ве́сь де́нь: а҆́ще бо соблюде́ши ѧ҆̀, бꙋ́дꙋтъ тѝ внꙋ́цы, и҆
ᲂу҆пова́нїе твоѐ не ѿстꙋ́питъ. Слꙋ́шай, сы́не, и҆ премꙋ́дръ быва́й, и҆ и҆справлѧ́й мы̑сли твоегѡ̀
се́рдца. Не бꙋ́ди вїнопі́йца, нижѐ прилага́йсѧ къ сложе́нїємъ и҆ кꙋпова́нїємъ мѧ́съ: всѧ́къ бо
пїѧ́ница и҆ блꙋдни́къ ѡ҆бнища́етъ, и҆ ѡ҆блече́тсѧ въ раздра̑ннаѧ и҆ въ рꙋ̑бища всѧ́къ сонли́вый.
Слꙋ́шай, сы́не, ѻ҆тца̀ роди́вшаго тѧ̀, и҆ не презира́й, є҆гда̀ состарѣ́етсѧ ма́ти твоѧ̀. И҆́стинꙋ
стѧжѝ, и҆ не ѿри́ни мꙋ́дрости, и҆ ᲂу҆че́нїѧ, и҆ ра́зꙋма. До́брѣ воспитова́етъ ѻ҆те́цъ пра́веденъ,
ѡ҆ сы́нѣ же премꙋ́дрѣмъ весели́тсѧ дꙋша̀ є҆гѡ̀: да весели́тсѧ ѻ҆те́цъ и҆ ма́ти ѡ҆ тебѣ̀, и҆ да
ра́дꙋетсѧ ро́ждшаѧ тѧ̀. Да́ждь мѝ, сы́не, твоѐ се́рдце, ѻ҆́чи же твоѝ моѧ̑ пꙋти̑ да соблюда́ютъ.
Сосꙋ́дъ бо сокрꙋше́нъ чꙋжді́й до́мъ, и҆ стꙋдене́цъ тѣ́сенъ чꙋжді́й: се́й бо вско́рѣ поги́бнетъ, и҆
всѧ́кїй законопрестꙋ́пникъ потреби́тсѧ. Комꙋ̀ го́ре; комꙋ̀ молва̀; комꙋ̀ сꙋ́дове; комꙋ̀ го́рєсти и҆
сва̑ра; комꙋ̀ сокрꙋшє́нїѧ вотщѐ; комꙋ̀ си̑ни ѻ҆́чи; Не пребыва́ющымъ ли въ вїнѣ̀; и҆ не
назира́ющымъ ли, гдѣ̀ пи́рове быва́ютъ; Не ᲂу҆пива́йтесѧ вїно́мъ, но бесѣ́дꙋйте къ человѣ́кѡмъ
пра́вєднымъ и҆ бесѣ́дꙋйте въ прохо́дѣхъ. А҆́ще бо на ча́шы и҆ стклѧ̑ницы вда́си ѻ҆́чи твоѝ,
послѣдѝ и҆́маши ходи́ти нажа́йшїй бѣли́льнагѡ дре́ва: послѣди́ же ꙗ҆́кѡ ѿ ѕмі́ѧ ᲂу҆ѧ́звенъ
простре́тсѧ, и҆ ꙗ҆́коже ѿ кера́ста разлива́етсѧ є҆мꙋ̀ ꙗ҆́дъ. Ѻ҆́чи твоѝ є҆гда̀ ᲂу҆́зрѧтъ \[женꙋ̀\]
чꙋждꙋ́ю, ᲂу҆ста̀ твоѧ̑ тогда̀ возглаго́лютъ стро́пѡтнаѧ: и҆ возлѧ́жеши ꙗ҆́кѡ въ се́рдцѣ мо́рѧ, и҆
ꙗ҆́коже ко́рмчїй во мно́зѣ волне́нїи. Рече́ши же: би́ша мѧ̀, и҆ не поболѣ́хъ, и҆ порꙋга́шасѧ мѝ,
а҆́зъ же не разꙋмѣ́хъ: когда̀ ᲂу҆́тро бꙋ́детъ, да ше́дъ взыщꙋ̀, съ ни́миже сни́дꙋсѧ; Сы́не, не
ревнꙋ́й мꙋжє́мъ ѕлы̑мъ, нижѐ возжелѣ́й бы́ти съ ни́ми: лжа́мъ бо поꙋча́етсѧ се́рдце и҆́хъ, и҆
болѣ̑зни ᲂу҆стнѣ̀ и҆́хъ глаго́лютъ. Съ премꙋ́дростїю зи́ждетсѧ до́мъ, и҆ съ ра́зꙋмомъ
и҆справлѧ́етсѧ: съ чꙋ́вствїемъ и҆сполнѧ́ютсѧ сокрѡ́вища ѿ всѧ́кагѡ бога́тства честна́гѡ и҆
до́брагѡ. Лꙋ́чше мꙋ́дрый крѣ́пкагѡ, и҆ мꙋ́жъ ра́зꙋмъ и҆мѣ́ѧй земледѣ́льца вели́ка.

=На стїхо́внѣ самогла́сенъ днѐ, два́жды, гла́съ и҃.=
{{text_align=center}}

~Бога́тагѡ неми́лостивагѡ подо́бїѧ и҆ скꙋпа́гѡ нра́ва и҆зба́ви мѧ̀, хрⷭ҇тѐ бж҃е, крⷭ҇то́мъ твои́мъ
ѡ҆чище́нїе грѣхѡ́въ на́шихъ сотвори́вый: ла́зарѧ же ни́щагѡ бл҃года́рномꙋ терпѣ́нїю ревни́телѧ
покажѝ, и҆ нѣ́дръ патрїа́рха а҆враа́ма не ѿчꙋждѝ менѐ, вели́кїѧ ра́ди твоеѧ̀ млⷭ҇ти.

=Мч҃нченъ:= ~Мч҃нцы гдⷭ҇ни, всѧ́ко мѣ́сто ѡ҆сщ҃а́ете, и҆ всѧ́къ недꙋ́гъ врачꙋ́ете: и҆ ны́нѣ моли́те,
и҆зба́витисѧ ѿ сѣте́й вра́жїихъ дꙋша́мъ на́шымъ, мо́лимсѧ.

=Сла́ва, и҆ ны́нѣ, крⷭ҇тобг҃оро́диченъ:=
{{text_align=center}}

=Подо́бенъ:= ~Ѽ пресла́внагѡ чꙋдесѐ!
{{text_align=center}}

~Ѽ пресла́внагѡ чꙋдесѐ! ѽ та́инства но́вагѡ! ѽ ᲂу҆жа́снагѡ начина́нїѧ! дв҃а глаго́лаше, є҆гда̀
ви́дѣ тѧ на крⷭ҇тѣ́ посредѣ̀ двою̀ разбѡ́йникꙋ повѣ́шена, є҆го́же неболѣ́зненнѡ чꙋ́днѡ породѝ и҆
пла́каше глаго́лющи: ᲂу҆вы̀ мнѣ̀, ча́до любе́знѣйшее! ка́кѡ лю́тый и҆ небл҃года́рный наро́дъ тѧ̀ ко
крⷭ҇тꙋ̀ пригвоздѝ;

![Рисунок 17](Pictures/1000000000000154000000A9F3FDBED207AEAD40.png)

![Рисунок 16](Pictures/10000000000003730000007EBBF4F040E0490CAF.png)

*=Въ пѧто́къ ва́їй на ᲂу҆́трени,=*
{{text_align=center}}

=трⷪ҇чны гла́са. По а҃-мъ стїхосло́вїи сѣда́льны крⷭ҇тныѧ ѻ҆смогла́сника. По в҃-мъ же
стїхосло́вїи глаго́лемъ настоѧ́щїй сѣда́ленъ господи́на і҆ѡ́сифа, гла́съ д҃.=

=Подо́бенъ:= ~Ско́рѡ предварѝ:
{{text_align=center}}

~Дво́ица ᲂу҆чени̑къ посыла́етсѧ привестѝ жребѧ̀, ꙗ҆́коже пи́сано є҆́сть, на не́же хрⷭ҇то́съ всѣ́дъ
красе́нъ прїи́детъ, хвалꙋ̀ ѿ младе́нєцъ соверши́ти бж҃е́ственнꙋю. сего̀ ᲂу҆̀бо срѣ́сти потщи́мсѧ
ᲂу҆се́рднѡ, вѣ̑тви добродѣ́тельныхъ дѣѧ́нїй томꙋ̀ приносѧ́ще.

=Сла́ва, то́йже.=
{{text_align=center}}

=И҆ ны́нѣ, крⷭ҇тобг҃оро́диченъ, подо́бенъ:=
{{text_align=center}}

~Дв҃о пренепоро́чнаѧ, мт҃и хрⷭ҇та̀ бг҃а, ѡ҆рꙋ́жїе про́йде твою̀ прест҃ꙋ́ю дꙋ́шꙋ, є҆гда̀ распина́ема
во́лею ви́дѣла є҆сѝ сн҃а и҆ бг҃а твоего̀: є҆го́же, бл҃гослове́ннаѧ, молѧ́щи не преста́й, проще́нїе
прегрѣше́нїй во вре́мѧ поста̀ на́мъ дарова́ти.

=По г҃-мъ стїхосло́вїи сѣда́ленъ, господи́на ѳео́дѡра,=
{{text_align=center}}

=гла́съ и҃.=
{{text_align=center}}

=Подо́бенъ:= ~Воскре́слъ є҆сѝ и҆з̾ ме́ртвыхъ:
{{text_align=center}}

~Дво́ица ᲂу҆чн҃къ посыла́етсѧ дне́сь, привестѝ жребѧ̀ влⷣцѣ всѣ́хъ: грѧде́тъ всѣ́сти носи́мый
серафі́мскими мно́жествы. начина́етъ боѧ́тисѧ ро́да человѣ́ча мїроде́ржица всеѧ́дица сме́рть,
ла́заремъ пе́рвѣе плѣне́ннаѧ.

=Сла́ва, то́йже.=
{{text_align=center}}

=И҆ ны́нѣ, крⷭ҇тобг҃оро́диченъ, подо́бенъ:=
{{text_align=center}}

~При стрⷭ҇ти сн҃а стоѧ́щи, чтⷭ҇аѧ рыда́ющи го́рькѡ восклица́ше пѣ́снь: ᲂу҆вы̀ мнѣ̀, сн҃е! ка́кѡ тѧ̀,
немо́лчнѡ а҆́гг҃льскими пѣ́сньми славосло́вимаго, дѣ́ти є҆врє́йскїѧ пїла́товꙋ сꙋди́лищꙋ
предста́виша; пѣсносло́влю твоѐ, сло́ве, мно́гое и҆ неизрече́нное бл҃госе́рдїе.

=Канѡ́нъ мине́и: и҆ трипѣ́снецъ господи́на і҆ѡ́сифа. И҆ стїхосло́витсѧ пѣ́снь. Гла́съ д҃.=
{{text_align=center}}

=Пѣ́снь є҃.=
{{text_align=center}}

=І҆рмо́съ:= ~Возсїѧ́й мѝ, гдⷭ҇и, свѣ́тъ:

~На крⷭ҇тѣ̀ ты̀, гдⷭ҇и, ᲂу҆снꙋ́въ, преложи́лъ є҆сѝ на со́нъ, влⷣко, сме́рть. вопи́лъ бо є҆сѝ:
дрꙋ́гъ ла́зарь ᲂу҆́спе, но по́йдꙋ возбꙋди́ти є҆го̀ ны́нѣ.

~Прорѡ́къ проповѣ̑данїѧ и҆сполнѧ́ѧ проречє́ннаѧ, въ пророкоꙋбі́йственный гра́дъ, хрⷭ҇тѐ ще́дрый,
прише́лъ є҆сѝ, ᲂу҆бїе́нъ бы́ти во́лею, ᲂу҆бїе́нна мѧ̀ тлѣ́нїѧ сп҃са́ѧ.

~Тѣ́ло непокори́вое сло́вꙋ покори́вше воздержа́нїемъ и҆ мольба́ми, мона́си и҆ прості́и, хрⷭ҇та̀
ᲂу҆срѧ́щите, на жребѧ̀ всѣ́дша, грѧдꙋ́ща же пострада́ти.

=Бг҃оро́диченъ:= ~Ка́плѧми млⷭ҇ти твоеѧ̀ напо́й, пречⷭ҇таѧ, моѐ се́рдце и҆зсо́хшее пла́менемъ
грѣха̀, и҆ ᲂу҆гаше́нный мо́й свѣ́щникъ серде́чный возжжѝ, две́ре свѣ́та.

=И҆́ный, господи́на ѳео́дѡра, гла́съ и҃.=
{{text_align=center}}

=І҆рмо́съ:= ~Мра́къ дꙋшѝ моеѧ̀:

~Внегда̀ хотѣ́лъ є҆сѝ дости́гнꙋти въ виѳа́нїю, хрⷭ҇тѐ, дво́ицꙋ ᲂу҆ч҃нкъ твои́хъ посыла́еши
привестѝ тебѣ̀ жребѧ̀, на не́же никто́же ѿ человѣ̑къ всѣ́де: кромѣ́ бо тебє̀, сп҃се, никто́же
безсловє́сныѧ ꙗ҆зы́ки покорѝ.

~Сни́десѧ ѿ і҆ерⷭ҇ли́ма въ виѳа́нїю і҆ꙋдє́й мно́жество, и҆ со сро́дницами ла́заревыми дне́сь
стра́ждꙋтъ: наꙋ́трїе же разꙋмѣ́вше сего̀ и҆з̾ гро́ба ска́чꙋща, дви́жꙋтсѧ на ᲂу҆бїе́нїе хрⷭ҇то́во.

=Трⷪ҇ченъ:= ~Трⷪ҇це прест҃а́ѧ, ѻ҆́ч҃е, и҆ сн҃е, и҆ дш҃е вседѣ́тельный, бл҃же́нное бж҃ество̀,
безнача́льное сꙋщество̀, и҆ трисїѧ́ннѣйшїй свѣ́те, всезри́тельнаѧ держа́во, рабы̑ твоѧ̑ сохранѧ́й.

=Бг҃оро́диченъ:= ~На крⷭ҇тѣ́ пригвожде́нна гвоздьмѝ ви́дѣвши тѧ, хрⷭ҇тѐ, и҆ и҆з̾ ре́бръ
животво́рныхъ твои́хъ текꙋ́щꙋю кро́вь и҆ во́дꙋ, мт҃и твоѧ̀ ᲂу҆ѧзвлѧ́шесѧ мт҃рнимъ состраданїемъ:
сн҃а бо тѧ̀ позна̀ своего̀.

=Сла́ва тебѣ̀, бж҃е на́шъ, сла́ва тебѣ̀.=

~Сѐ ᲂу҆гото́васѧ хрⷭ҇то́съ предста́ти і҆ерⷭ҇ли́мꙋ: всѝ сꙋ́щїи въ гора́хъ и҆ въ пꙋсты́нѧхъ,
собери́тесѧ, мона́си, того̀ ра́достїю ᲂу҆срѣ́сти, со все́ю поднебе́сною.

=І҆рмо́съ:= ~Мра́къ дꙋшѝ моеѧ̀ разженѝ, свѣтода́вче хрⷭ҇тѐ бж҃е, началоро́днꙋю тьмꙋ̀ бе́здны
и҆згна́въ, и҆ да́рꙋй мѝ свѣ́тъ повелѣ́нїй твои́хъ, сло́ве, да ᲂу҆́тренюѧ сла́влю тѧ̀.

=Пѣ́снь и҃.=
{{text_align=center}}

=І҆рмо́съ:= ~Землѧ̀ и҆ всѧ̑, ꙗ҆̀же на не́й:

~Воскрⷭ҇нїе и҆ жи́знь ꙗ҆́кѡ дрꙋ́га и҆мꙋ́щѧ, жєны̀, что̀ рыда́ете го́рькѡ; всѣ́хъ бл҃годѣ́тель
и҆́детъ ѡ҆живи́тъ бли́жнѧго дрꙋ́га, сегѡ̀ воскрⷭ҇нїемъ воста́нїе всѣ́хъ продвозвѣща́ѧ.

~Ѡ҆би́тєли мона́хѡвъ, собери́тесѧ ꙗ҆́коже а҆́гнцы слове́снїи, началопа́стырѧ хрⷭ҇та̀ ᲂу҆срѧ́щите
ны́нѣ, вѣ̑тви носѧ́ще: предгрѧде́тъ во́лею ꙗ҆́кѡ а҆́гнецъ закла́тисѧ гдⷭ҇ь, ꙗ҆́кѡ да и҆́зьметъ ѿ
во́лча мꙋчи́тельства.

~Грѧдꙋ́щꙋ тѝ къ виѳсфагі́и, топта́нїе твои́хъ но́гъ ѡ҆щꙋща́ше вра́гъ а҆́дъ, и҆ нога́мъ ла́зарєвымъ
прикаса́шесѧ, глаго́лѧ: а҆́ще жи́знь восхо́щетъ зва́ти тѧ̀, не ѡ҆блѣни́сѧ, но и҆зы́ди: разꙋмѣ́хъ бо
моѐ разрꙋше́нїе вско́рѣ.

=Бг҃оро́диченъ:= ~Сщ҃е́ннїи гла́си прⷪ҇ро́кѡвъ тѧ̀, дв҃о, проповѣ́дꙋютъ ѡ҆бра́знѡ, две́рь, и҆
го́рꙋ, и҆ ски́нїю ст҃ꙋ́ю, свѣ́тлый ѡ҆́блакъ, и҆з̾ негѡ́же сꙋ́щымъ во тьмѣ̀ и҆ сѣ́ни сѣдѧ́щымъ
возсїѧ̀ сл҃нце, є҆ди́нъ свѣтода́тель.

=И҆́ный.=
{{text_align=center}}

=І҆рмо́съ:= ~А҆́гг҃ли и҆ нб҃са̀:

~Дво́ица ᲂу҆ч҃нкъ по́сланнаѧ приво́дитъ под̾ѧре́мника восходѧ́щемꙋ на ѡ҆́блацѣхъ, є҆го́же всѧ̑
пою́тъ и҆ превозно́сѧтъ во всѧ̑ вѣ́ки.

~При две́рехъ хрⷭ҇то́съ: не сѣ́тꙋй ᲂу҆́бо, виѳа́нїе: въ ра́дость бо прелага́етъ печа́ль тво́ю,
воздвиза́ѧ твоѐ воспита́нїе ла́зарѧ и҆з̾ гро́ба, того̀ пѣснословѧ́ща.

=Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.=

~Є҆ди́нъ бг҃ъ ᲂу҆̀бо трⷪ҇ца, ни ѻ҆ц҃ꙋ̀ и҆зстꙋпи́вшꙋ въ сыновство̀, нижѐ сн҃ꙋ премѣни́вшꙋсѧ во
и҆схожде́нїе: но сво́йствєннаѧ и҆ ѻ҆боѐ, свѣ́тъ, бг҃а, трѝ сла́влю во вѣ́ки.

=Бг҃оро́диченъ:= ~Є҆ди́на нетлѣ́ннаѧ ражда́еши, є҆ди́на млеко́мъ пита́еши млⷣнца небра́чнаѧ, є҆ди́на
ражда́еши созда́телѧ и҆ влⷣкꙋ твоего̀, а҆́ще и҆ мт҃и и҆ раба̀: тѧ̀, дв҃о мт҃и, пое́мъ во вѣ́ки.

=Сла́ва тебѣ̀, бж҃е на́шъ, сла́ва тебѣ̀.=

~Древесы̀ добродѣ́телей и҆ чꙋ́вственнѡ вѣ́твьми, ꙗ҆́кѡ сꙋгꙋ́ба, хрⷭ҇та̀ ᲂу҆гото́вимсѧ всѝ прїѧ́ти,
носи́ма на жребѧ́ти: є҆го́же превозно́симъ во всѧ̑ вѣ́ки.

=Хва́лимъ, бл҃гослови́мъ, покланѧ́емсѧ гдⷭ҇еви:=

=І҆рмо́съ:= ~А҆́гг҃ли и҆ нб҃са̀, на прⷭ҇то́лѣ сла́вы сѣдѧ́щаго и҆ ꙗ҆́кѡ бг҃а непреста́ннѡ
сла́вимаго, бл҃гослови́те, по́йте и҆ превозноси́те во всѧ̑ вѣ́ки.

=Пѣ́снь ѳ҃.=
{{text_align=center}}

=І҆рмо́съ:= ~Ꙗ҆́кѡ сотворѝ мнѣ̀ вели̑чїѧ:

~Предвозгласи́лъ є҆сѝ, і҆и҃се: сѐ восхо́димъ ко гра́дꙋ ст҃о́мꙋ, и҆ рꙋка́ми ᲂу҆бі́йцъ вои́стиннꙋ
пре́данъ бꙋ́дꙋ, крⷭ҇то́мъ ᲂу҆бїе́нъ бы́ти пло́тїю.

~Ѿ сме́рти хотѧ̀, сло́ве, восхи́тити дрꙋ́га твоего̀, пло́тїю ᲂу҆мертви́тисѧ на́съ ра́ди тщи́шисѧ,
человѣ́ки ѡ҆безсмертвлѧ́ѧ вѣ̑рныѧ, є҆ди́не безсме́ртне.

~Ва̑їа цѣломꙋ́дрїѧ принесе́мъ хрⷭ҇тꙋ̀, на жребѧ́ти смирѧ́ющꙋсѧ пло́тїю, и҆ рце́мъ є҆мꙋ̀: на
стрⷭ҇ть прише́дый, бл҃гослове́нъ є҆сѝ, сп҃се.

=Бг҃оро́диченъ:= ~Стра́шно твоѐ рожде́нїе, бцⷣе мт҃и хрⷭ҇та̀: тѣ́мже тѧ̀ ᲂу҆бл҃жа́емъ вѣ́рнѡ и҆
сла́вимъ че́стнѡ, ро́дове родѡ́въ во вѣ́ки, а҆ми́нь.

=И҆́ный.=
{{text_align=center}}

=І҆рмо́съ:= ~Проѧвле́нное на горѣ̀:

~Ны́нѣ посыла́ѧ ᲂу҆ч҃нкѝ, хрⷭ҇то́съ речѐ: ѿрѣши́вше мнѣ̀ жребѧ̀, приведи́те всѣ́сти, да разрѣшꙋ̀
ꙗ҆зы́ки ѿ безслове́сїѧ и҆ покорю̀ ꙗ҆́коже сн҃ъ ѻ҆ц҃ꙋ̀.

~Грѧде́тъ гдⷭ҇ь: ѿве́рзи твоѧ̑ врата̀, виѳа́нїе, прїимѝ вѣ́рою влⷣкꙋ: и҆́бо грѧде́тъ воскреси́ти
ѿ гро́ба ла́зарѧ, ꙗ҆́кѡ є҆ди́нъ всеси́ленъ.

=Трⷪ҇ченъ:= ~Трисвѣ́тлое твоѐ є҆динонача́лїе, гдⷭ҇и, свѣ́тлыми сїѧ́ньми ᲂу҆́мъ на́шъ ѡ҆блиста́ѧ,
ѿ прельще́нїѧ многоѡбра́знагѡ ѡ҆браща́етъ на́съ ко є҆дини́тельномꙋ ѡ҆боже́нїю.

=Бг҃оро́диченъ:= ~Ра́дꙋйсѧ, пала́то всѣ́хъ цр҃ѧ̀, є҆́юже ѿве́рзесѧ сꙋ́щымъ на землѝ, бцⷣе дв҃о,
црⷭ҇тво нбⷭ҇ное, и҆ со а҆́гг҃лы сожи́тїе.

=Сла́ва тебѣ̀, бж҃е на́шъ, сла́ва тебѣ̀.=

~Въ пꙋсты́нѧхъ и҆ гора́хъ и҆ въ верте́пѣхъ сꙋ́щїи, прїиди́те, собери́тесѧ съ на́ми ваїено́сни,
срѣ́сти цр҃ѧ̀ и҆ влⷣкꙋ: грѧде́тъ бо сп҃стѝ дꙋ́шы на́шѧ.

=І҆рмо́съ:= ~Проѧвле́нное на горѣ̀ законополо́жникꙋ, во ѻ҆гнѝ и҆ кꙋпинѣ̀, ржⷭ҇тво̀ приснодв҃ы, въ
на́ше вѣ́рныхъ сп҃се́нїе, пѣ́сньми немо́лчными велича́емъ

.

=Свѣти́ленъ гла́са.=
{{text_align=center}}

=На стїхо́внѣ самогла́сенъ днѐ, два́жды, гла́съ а҃:=
{{text_align=center}}

=Творе́нїе льва̀ царѧ̀.=
{{text_align=center}}

~Презрѣ́вши, дꙋшѐ моѧ̀, бж҃е́ствєннаѧ велѣ̑нїѧ, ᲂу҆до́бь ᲂу҆лови́ма ꙗ҆ви́ласѧ є҆сѝ козньмѝ
врага̀: свои́мъ хотѣ́нїемъ преда́вшисѧ тлѣ́нїю и҆ ѡ҆тѧгчи́вшисѧ ѿ грѣха̀ мно́гагѡ, бг҃отка́ннꙋю
ѡ҆де́ждꙋ ѡ҆скверни́ла є҆сѝ, и҆ неꙋгото́ванꙋ къ ца́рскомꙋ бра́кꙋ сотвори́ла є҆сѝ. но да не со
грѣхо́мъ привлече́шисѧ, и҆ покрове́на ѡ҆де́ждою страсте́й возле́гши, винꙋ̀ за вхо́дъ возда́си, и҆ ѿ
черто́га и҆згна́на бꙋ́деши, сп҃сꙋ возопі́й: стра́шное ѻ҆́ко, прїимы́й є҆́же а҆́зъ є҆́смь, и҆ є҆́же
бы́лъ є҆сѝ не ѡ҆ста́вивый, и҆ пре́жде крⷭ҇та̀ хламѵ́дою порꙋга́нїѧ менє̀ ра́ди ѡ҆блекі́йсѧ,
вре́тище моѐ раздерѝ, и҆ въ весе́лїе ѡ҆блецы̀, и҆ ѿ тьмы̀ кромѣ́шнїѧ и҆ пла́ча вѣ́чнагѡ и҆зба́ви
мѧ̀, и҆ поми́лꙋй мѧ̀.

=Мч҃нченъ:= ~Стрⷭ҇тоте́рпцы хрⷭ҇тѡ́вы, прїиди́те, лю́дїе всѝ, почти́мъ пѣ́сньми и҆ пѣ́ньми
дꙋхо́вными, свѣти̑ла мі́рꙋ и҆ проповѣ́дники вѣ́ры, и҆сто́чники приснотекꙋ́щыѧ, и҆з̾ ни́хже
и҆стека́ютъ вѣ̑рнымъ и҆сцѣлє́нїѧ. тѣ́хъ мл҃твами, хрⷭ҇тѐ бж҃е на́шъ, ми́ръ да́рꙋй мі́рови твоемꙋ̀,
и҆ дꙋша́мъ на́шымъ ве́лїю млⷭ҇ть.

=Сла́ва, гла́съ и҃:= ~Дꙋшеполе́знꙋю соверши́вше четыре-десѧ́тницꙋ, про́симъ и҆ ст҃ꙋ́ю седми́цꙋ
стрⷭ҇ти твоеѧ̀ ви́дѣти, чл҃вѣколю́бче, да просла́вимъ въ не́й вели̑чїѧ твоѧ̑ и҆ неизрече́нное на́съ
ра́ди смотре́нїе твоѐ, є҆диномꙋ́дреннѡ воспѣва́юще: гдⷭ҇и, сла́ва тебѣ̀.

=И҆ ны́нѣ, па́ки то́йже.=
{{text_align=center}}

=И҆ про́чее послѣ́дованїе, ꙗ҆́кѡ ѻ҆бы́чно.=
{{text_align=center}}

=На ѕ҃-мъ часѣ̀, тропа́рь прⷪ҇ро́чества, гла́съ г҃:=
{{text_align=center}}

~Нестерпи́мь є҆́сть гнѣ́въ на грѣ́шники преще́нїѧ твоегѡ̀, гдⷭ҇и, и҆ нѣ́смы досто́йни воззрѣ́ти, и҆
проси́ти ѿ тебє̀ млⷭ҇ть: да не ꙗ҆́ростїю твое́ю, ни гнѣ́вомъ твои́мъ погꙋби́ши на́съ, и҆̀хже ѿ
землѝ рꙋко́ю твое́ю созда́лъ є҆сѝ.



=Прокі́менъ, ѱало́мъ рк҃, гла́съ д҃:= ~До́мꙋ ра́ди гдⷭ҇а бг҃а на́шегѡ взыска́хъ бл҃га̑ѧ тебѣ̀.
=Сті́хъ:= ~Возвесели́хсѧ ѡ҆ ре́кшихъ мнѣ̀: въ до́мъ гдⷭ҇ень по́йдемъ.

=Прⷪ҇ро́чества и҆са́їина чте́нїе. \[Глава̀ ѯ҃ѕ, ст. і҃-к҃д\].=
{{text_align=center}}

**~В**есели́сѧ, і҆ерⷭ҇ли́ме, и҆ торжествꙋ́йте въ не́мъ, всѝ лю́бѧщїи є҆го̀ и҆ живꙋ́щїи въ не́мъ:
ра́дꙋйтесѧ вкꙋ́пѣ съ ни́мъ ра́достїю, всѝ є҆ли́цы пла́касте ѡ҆ не́мъ, да ссе́те и҆ насы́титесѧ ѿ
сосца̀ ᲂу҆тѣше́нїѧ є҆гѡ̀, да сса́вше насладите́сѧ ѿ вхо́да сла́вы є҆гѡ̀. Ꙗ҆́кѡ сїѧ̑ глаго́летъ
гдⷭ҇ь: сѐ а҆́зъ ᲂу҆клонѧ́ю на нѧ̀ а҆́ки рѣкꙋ̀ ми́ра, и҆ а҆́ки пото́къ наводнѧ́емый сла́вꙋ
ꙗ҆зы́кѡвъ: дѣ́ти и҆́хъ на ра́мена взѧ́ты бꙋ́дꙋтъ и҆ на колѣ̑нꙋ ᲂу҆тѣ́шатсѧ. Ꙗ҆́коже а҆́ще кого̀
ма́ти ᲂу҆тѣша́етъ, та́кѡ и҆ а҆́зъ ᲂу҆тѣ́шꙋ вы̀, и҆ во і҆ерⷭ҇ли́мѣ ᲂу҆тѣ́шитесѧ. И҆ ᲂу҆́зрите, и҆
возра́дꙋетсѧ се́рдце ва́ше, и҆ кѡ́сти ва́шѧ ꙗ҆́кѡ трава̀ прозѧ́бнꙋтъ: и҆ позна́етсѧ рꙋка̀ гдⷭ҇нѧ
боѧ́щымсѧ є҆гѡ̀, и҆ запрети́тъ непокарѧ́ющымсѧ. Се́ бо гдⷭ҇ь ꙗ҆́кѡ ѡ҆́гнь прїи́детъ, и҆ ꙗ҆́кѡ бꙋ́рѧ
колесни̑цы є҆гѡ̀, возда́ти ꙗ҆́ростїю ѿмще́нїе своѐ и҆ преще́нїе во пла́мени ѻ҆́гненнѣ. Ѻ҆гне́мъ
бо гдⷭ҇нимъ сꙋди́тисѧ бꙋ́детъ всѧ̀ землѧ̀, и҆ мече́мъ є҆гѡ̀ всѧ́ка пло́ть: мно́зи ꙗ҆́звени бꙋ́дꙋтъ ѿ
гдⷭ҇а. Ѡ҆чища́ющїисѧ и҆ ѡ҆свѧща́ющїисѧ въ вертогра́дѣхъ, и҆ въ преддве́рїихъ ꙗ҆дꙋ́щїи мѧ́со
свино́е, и҆ ме́рзѡсти, и҆ мы́шы, вкꙋ́пѣ поги́бнꙋтъ, речѐ гдⷭ҇ь. И҆ а҆́зъ дѣла̀ и҆́хъ и҆
помышле́нїе и҆́хъ вѣ́мъ, и҆ грѧдꙋ̀ собра́ти всѧ̑ наро́ды и҆ ꙗ҆зы́ки, и҆ прїи́дꙋтъ, и҆ ᲂу҆́зрѧтъ
сла́вꙋ мою̀: и҆ ѡ҆ста́влю на ни́хъ зна́менїе, и҆ послю̀ ѿ ни́хъ спасе́нныхъ во ꙗ҆зы́ки, въ
ѳарсі́съ, и҆ въ фꙋ́дъ, и҆ въ лꙋ́дъ, и҆ въ мосо́хъ, и҆ въ ѳове́ль, и҆ во є҆лла́дꙋ, и҆ во ѻ҆́стровы
да̑льныѧ, и҆̀же не слы́шаша и҆́мене моегѡ̀, нижѐ ви́дѣша сла́вꙋ мою̀: и҆ возвѣстѧ́тъ сла́вꙋ мою̀ во
ꙗ҆зы́цѣхъ, и҆ приведꙋ́тъ бра́тїю ва́шꙋ ѿ всѣ́хъ ꙗ҆зы̑къ да́ръ гдⷭ҇еви, съ ко́ньми и҆ колесни́цами
и҆ съ носи́лы мскѡ́въ, под̾ сѣ́ньми во ст҃ы́й гра́дъ і҆ерⷭ҇ли́мъ, речѐ гдⷭ҇ь, а҆́ки бы принеслѝ
сы́нове і҆и҃лєвы жє́ртвы своѧ̑ мнѣ̀ со ѱалмы̑ въ до́мъ гдⷭ҇ень. И҆ ѿ тѣ́хъ поймꙋ̀ себѣ̀ жерцы̀ и҆
леѵі́ты, речѐ гдⷭ҇ь. Ꙗ҆́коже бо нб҃о но́во и҆ землѧ̀ нова̀, ꙗ҆̀же а҆́зъ творю̀, пребыва́ютъ предо
мно́ю, глаго́летъ гдⷭ҇ь: та́кѡ ста́нетъ сѣ́мѧ ва́ше и҆ и҆́мѧ ва́ше. И҆ бꙋ́детъ мѣ́сѧцъ ѿ мѣ́сѧца, и҆
сꙋббѡ́та ѿ сꙋббѡ́ты, прїи́детъ всѧ́ка пло́ть поклони́тисѧ предо мно́ю во і҆ерⷭ҇ли́мъ, речѐ гдⷭ҇ь.
И҆ и҆зы́дꙋтъ, и҆ ᲂу҆́зрѧтъ трꙋ́пы человѣ́кѡвъ престꙋпи́вшихъ мнѣ̀: че́рвь бо и҆́хъ не сконча́етсѧ,
и҆ ѻ҆́гнь и҆́хъ не ᲂу҆га́снетъ, и҆ бꙋ́дꙋтъ въ позо́ръ всѧ́кой пло́ти.

=Прокі́менъ, ѱало́мъ рк҃в, гла́съ ѕ҃:= ~Поми́лꙋй на́съ, гдⷭ҇и, поми́лꙋй на́съ. =Сті́хъ:= ~Къ тебѣ̀
возведо́хъ ѻ҆́чи моѝ, живꙋ́щемꙋ на нб҃сѝ.

![Рисунок 15](Pictures/100000000000023B0000003B17453C5A17CDDEF1.png)

![Рисунок 14](Pictures/100000000000037D0000004E83F6C441D0B18579.png)

=Въ пѧто́къ ве́чера,=
{{text_align=center}}

=во свѣти́льничное, ѡ҆бы́чное стїхосло́вїе. На Гдⷭ҇и воззва́хъ,= =поста́вимъ стїхѡ́въ і҃. И҆
пое́мъ самогла́сенъ днѐ два́жды, и҆ мч҃нченъ: и҆ првⷣнагѡ=

=ла́зарѧ самогла́сныхъ є҃, творѧ́ще ѧ҆̀ се́дмь.=
{{text_align=center}}

=Самогла́сенъ, гла́съ и҃:=
{{text_align=center}}

~Дꙋшеполе́знꙋю соверши́вше четыредесѧ́тницꙋ, про́симъ и҆ ст҃ꙋ́ю седми́цꙋ стрⷭ҇ти твоеѧ̀ ви́дѣти,
чл҃вѣколю́бче, да просла́вимъ въ не́й вели̑чїѧ твоѧ̑ и҆ неизрече́нное на́съ ра́ди смотре́нїе
твоѐ, є҆диномꙋ́дреннѡ воспѣва́юще: гдⷭ҇и, сла́ва тебѣ̀.

=Мч҃нченъ:= ~Мч҃нцы гдⷭ҇ни, моли́те бг҃а на́шего, и҆ и҆спроси́те дꙋша́мъ на́шымъ мно́жество щедро́тъ
и҆ ѡ҆чище́нїе мно́гихъ прегрѣше́нїй, мо́лимсѧ.

=Та́же пое́мъ ст҃а́гѡ ла́зарѧ самогла́сны є҃. Творе́нїе=
{{text_align=center}}

=бл҃гочести́вагѡ царѧ̀, господи́на льва̀ премꙋ́драгѡ. Гла́съ ѕ҃:=
{{text_align=center}}

~Гдⷭ҇и, ла́заревъ гро́бъ хотѧ̀ ви́дѣти, во́лею хотѧ́й во гро́бъ всели́тисѧ вопроша́лъ є҆сѝ: гдѣ̀
положи́сте є҆го̀; ᲂу҆вѣ́дѣвъ же, є҆́же не невѣ́далъ є҆сѝ, и҆ возглаша́лъ є҆сѝ къ томꙋ̀, є҆го́же
люби́лъ є҆сѝ: ла́заре, грѧдѝ во́нъ. и҆ послꙋ́ша бездыха́нный даю́щагѡ є҆мꙋ̀ дыха́нїе, тебє̀ сп҃са
дꙋ́шъ на́шымъ. =\[Два́жды\].= ~Гдⷭ҇и, на гро́бъ четверодне́внагѡ, на мѣ́сто погребе́нїѧ ла́зарѧ
прише́лъ є҆сѝ, и҆ над̾ дрꙋ́гомъ сле́зы пролїѧ́въ, мертвеца̀ четверодне́вна возста́вилъ є҆сѝ,
кла́се жи́зни: тѣ́мже сме́рть свѧ́зана бы́сть гла́сомъ, пелєны̀ разрѣши́шасѧ рꙋка́ми. тогда̀
ра́дости и҆спо́лнисѧ мно́жество ᲂу҆чени̑къ, и҆ є҆ди́но ѿ всѣ́хъ слꙋжа́шесѧ согла́сїе: бл҃гослове́нъ
є҆сѝ, сп҃се, поми́лꙋй на́съ. =\[Два́жды\].=

~Гдⷭ҇и, гла́съ тво́й разрꙋшѝ а҆́дово ца́рствїе, и҆ сло́во вла́сти твоеѧ̀ возста́ви и҆з̾ гро́ба
четверодне́внаго, и҆ бы́сть ла́зарь пакибытїѧ̀ преднача́тїе сп҃си́тельное. всѧ̑ возмѡ́жна тебѣ̀,
влⷣко всѣ́хъ цр҃ю̀: да́рꙋй рабѡ́мъ твои̑мъ ѡ҆чище́нїе и҆ ве́лїю млⷭ҇ть.

~Гдⷭ҇и, ᲂу҆вѣ́рити хотѧ̀ ᲂу҆ч҃никѝ твоѧ̑ ѡ҆ твое́мъ и҆з̾ ме́ртвыхъ воскрⷭ҇нїи, на гро́бъ ла́заревъ
прише́лъ є҆сѝ: и҆ возгласи́вшꙋ тѝ сего̀, а҆́дъ ѡ҆бнажи́сѧ и҆ ѿпꙋстѝ четверодне́внаго вопїю́ща
тебѣ̀: бл҃гослове́нный гдⷭ҇и, сла́ва тебѣ̀.

~Гдⷭ҇и, пое́мь ᲂу҆ч҃нкѝ твоѧ̑, въ виѳа́нїю прише́лъ є҆сѝ, да возста́виши ла́зарѧ: и҆ прослези́всѧ
над̾ ни́мъ зако́номъ є҆стества̀ человѣ́ча, ꙗ҆́кѡ бг҃ъ того̀ четверодне́вна воздви́глъ є҆сѝ, и҆
вопїѧ́ше тѝ, сп҃се: бл҃гослове́нный гдⷭ҇и, сла́ва тебѣ̀.

=Сла́ва, гла́съ и҃:= ~Предста́въ гро́бꙋ ла́заревꙋ, сп҃се на́шъ, и҆ возгласи́въ ме́ртваго, ꙗ҆́кѡ ѿ
сна̀ воскр҃си́лъ є҆сѝ: ѿтрѧсѐ тлѣ́нїе нетлѣ́нїѧ ма́нїемъ, и҆ и҆зы́де по сло́вꙋ свѧ́занный
пово́йми. всѧ̑ мо́жеши, всѧ̑ тебѣ̀ рабо́таютъ чл҃вѣколю́бче, всѧ̑ повинꙋ́ютсѧ тѝ: сп҃се на́шъ,
сла́ва тебѣ̀.

=И҆ ны́нѣ, гла́съ то́йже:= ~Дꙋшеполе́знꙋю соверши́вше четыредесѧ́тницꙋ, возопїи́мъ: ра́дꙋйсѧ,
гра́де виѳа́нїе, ѻ҆те́чество ла́зарево: ра́дꙋйтесѧ, ма́рѳо и҆ марі́е, тогѡ̀ сєстры̀. заꙋ́тра
хрⷭ҇то́съ прїи́детъ ѡ҆живи́ти глаго́ломъ ᲂу҆ме́ршаго бра́та: є҆гѡ́же гла́съ ᲂу҆слы́шавъ, го́рькїй
и҆ ненасы́тный а҆́дъ, стра́хомъ вострепета́въ и҆ вельмѝ возстена́въ, ѿпꙋ́ститъ ла́зарѧ пово́йми
повѧ́зана. є҆гѡ́же чꙋдесѝ собо́ръ є҆вре́йскїй ᲂу҆диви́всѧ, съ ва́їами и҆ вѣ́твьми того̀ срѧ́щꙋтъ,
и҆ ꙗ҆вѧ́тсѧ похвалѧ́ющыѧ дѣ́ти, є҆мꙋ́же зави́дѧтъ ѻ҆тцы̀: бл҃гослове́нъ грѧды́й во и҆́мѧ гдⷭ҇не цр҃ь
і҆и҃левъ.

=Вхо́дъ.= ~Свѣ́те ти́хїй:

=Прокі́менъ, ѱало́мъ рк҃і, гла́съ ѕ҃:= ~По́мощь на́ша во и҆́мѧ гдⷭ҇а сотво́ршагѡ нб҃о и҆ зе́млю.
=Сті́хъ:= ~Ꙗ҆́кѡ а҆́ще не гдⷭ҇ь бы бы́лъ въ на́съ, да рече́тъ ᲂу҆́бѡ і҆и҃ль.

=Бытїѧ̀ чте́нїе. \[Гл. м҃ѳ, ст. л҃г: гл. н҃, ст. а҃-к҃ѕ\].=
{{text_align=center}}

**~П**реста̀ і҆а́кѡвъ завѣща́ѧ сынѡ́мъ свои̑мъ: и҆ возложи́въ і҆а́кѡвъ но́зѣ своѝ на ѻ҆́дръ,
ᲂу҆́мре, и҆ приложи́сѧ къ лю́демъ свои̑мъ. И҆ припа́дъ і҆ѡ́сифъ на лицѐ ѻ҆тца̀ своегѡ̀, пла́касѧ
\[го́рькѡ\] ѡ҆ не́мъ, и҆ ѡ҆блобыза̀ є҆го̀. И҆ повелѣ̀ і҆ѡ́сифъ рабѡ́мъ свои̑мъ погреба́телємъ
погребстѝ ѻ҆тца̀ своего̀: и҆ погребо́ша погреба́тєли і҆и҃лѧ. И҆ и҆спо́лнишасѧ є҆мꙋ̀ четы́редесѧть
дне́й: та́кѡ бо и҆счислѧ́ютсѧ дні́е погребе́нїѧ: и҆ пла́касѧ є҆гѡ̀ є҆гѵ́петъ се́дмьдесѧтъ дне́й.
Є҆гда́ же преидо́ша дні́е пла́ча, глаго́ла і҆ѡ́сифъ къ вельмо́жамъ фараѡ́нѡвымъ, глаго́лѧ: а҆́ще
ѡ҆брѣто́хъ бл҃года́ть пред̾ ва́ми, рцы́те ѡ҆ мнѣ̀ во ᲂу҆́ши фараѡ́нꙋ, глаго́люще: ѻ҆те́цъ мо́й
заклѧ́ мѧ пре́жде сконча́нїѧ \[своегѡ̀\], глаго́лѧ: во гро́бѣ, є҆го́же и҆скопа́хъ себѣ̀ въ землѝ
ханаа́ни, та́мѡ мѧ̀ погребѝ: ны́нѣ ᲂу҆̀бо возше́дъ погребꙋ̀ ѻ҆тца̀ моего̀ и҆ возвращꙋ́сѧ. И҆
реко́ша фараѡ́нꙋ по словесѝ і҆ѡ́сифовꙋ. И҆ речѐ фараѡ́нъ ко і҆ѡ́сифꙋ: взы́ди, погребѝ ѻ҆тца̀
твоего̀, ꙗ҆́коже заклѧ́ тѧ. И҆ взы́де і҆ѡ́сифъ погребстѝ ѻ҆тца̀ своего̀: и҆ совзыдо́ша съ ни́мъ
всѝ рабѝ фараѡ̑ни, и҆ старѣ̑йшины до́мꙋ є҆гѡ̀, и҆ всѝ старѣ̑йшины землѝ є҆гѵ́петскїѧ, и҆ ве́сь
до́мъ і҆ѡ́сифовъ, и҆ бра́тїѧ є҆гѡ̀, и҆ ве́сь до́мъ ѻ҆тца̀ є҆гѡ̀, и҆ срѡ́дницы є҆гѡ̀: ѻ҆́вцы же и҆
волы̀ ѡ҆ста́виша въ землѝ гесе́мъ. И҆ совзыдо́ша съ ни́мъ и҆ колесни̑цы и҆ ко́нницы, и҆ бы́сть
по́лкъ вели́къ ѕѣлѡ̀. И҆ прїидо́ша на гꙋмно̀ а҆та́дово, є҆́же є҆́сть ѡ҆б̾ ѻ҆́нъ по́лъ і҆орда́на: и҆
рыда́ша є҆гѡ̀ рыда́нїемъ ве́лїимъ и҆ крѣ́пкимъ ѕѣлѡ̀: и҆ сотворѝ пла́чь ѻ҆тцꙋ̀ своемꙋ̀ се́дмь
дне́й. И҆ ви́дѣша жи́тєли землѝ ханаа́нскїѧ пла́чь на гꙋмнѣ̀ а҆та́довѣ, и҆ рѣ́ша: пла́чь вели́къ
се́й є҆́сть є҆гѵ́птѧнѡмъ: сегѡ̀ ра́ди нарече́сѧ и҆́мѧ мѣ́стꙋ томꙋ̀, пла́чь є҆гѵ́петскъ, є҆́же є҆́сть
ѡ҆б̾ ѻ҆́нъ по́лъ і҆орда́на. И҆ сотвори́ша є҆мꙋ̀ та́кѡ сы́нове є҆гѡ̀, ꙗ҆́коже заповѣ́да и҆̀мъ. И҆
взѧ́ша є҆го̀ сы́нове є҆гѡ̀ въ зе́млю ханаа́ню: и҆ погребо́ша є҆го̀ въ пеще́рѣ сꙋгꙋ́бѣй, ю҆́же стѧжа̀
а҆враа́мъ пеще́рꙋ въ стѧжа́нїе гро́ба ѿ є҆фрѡ́на хетте́анина, прѧ́мѡ мамврі́и. И҆ возврати́сѧ
і҆ѡ́сифъ во є҆гѵ́петъ, са́мъ и҆ бра́тїѧ є҆гѡ̀ и҆ всѝ совозше́дшїи погребстѝ ѻ҆тца̀ є҆гѡ̀.
Ви́дѣвше же бра́тїѧ і҆ѡ́сифѡвы, ꙗ҆́кѡ ᲂу҆́мре ѻ҆те́цъ и҆́хъ, рѣ́ша: да не когда̀ воспомѧ́нетъ
ѕло́бꙋ на́шꙋ і҆ѡ́сифъ, и҆ воздаѧ́нїемъ возда́стъ на́мъ за всѧ̑ ѕла̑ѧ, ꙗ҆̀же показа́хомъ є҆мꙋ̀. И҆
прише́дше ко і҆ѡ́сифꙋ, реко́ша: ѻ҆те́цъ тво́й заклѧ̀ пре́жде кончи́ны своеѧ̀, глаго́лѧ: та́кѡ рцы́те
і҆ѡ́сифꙋ: ѡ҆ста́ви и҆̀мъ непра́вдꙋ и҆ грѣ́хъ и҆́хъ, ꙗ҆́кѡ лꙋка̑ваѧ тебѣ̀ показа́ша: и҆ ны́нѣ
прїимѝ непра́вдꙋ рабѡ́въ бг҃а ѻ҆тца̀ твоегѡ̀. И҆ пла́касѧ і҆ѡ́сифъ, глаго́лющымъ и҆̀мъ къ немꙋ̀.
И҆ прише́дше къ немꙋ̀, реко́ша: сѐ мы̀ тебѣ̀ рабѝ. И҆ речѐ къ ни̑мъ і҆ѡ́сифъ: не бо́йтесѧ, бж҃їй
бо є҆́смь а҆́зъ: вы̀ совѣща́сте на мѧ̀ ѕла̑ѧ, бг҃ъ же совѣща̀ ѡ҆ мнѣ̀ во бл҃га̑ѧ, да бы̀ бы́ло
ꙗ҆́коже дне́сь, и҆ препита́лисѧ бы лю́дїе мно́зи. И҆ речѐ и҆̀мъ: не бо́йтесѧ, а҆́зъ препита́ю
ва́съ и҆ до́мы ва́шѧ. И ᲂу҆тѣ́ши и҆́хъ, и҆ глаго́ла и҆̀мъ по се́рдцꙋ и҆́хъ. И҆ всели́сѧ і҆ѡ́сифъ во
є҆гѵ́птѣ, са́мъ и҆ бра́тїѧ є҆гѡ̀ и҆ ве́сь до́мъ ѻ҆тца̀ є҆гѡ̀: и҆ поживѐ і҆ѡ́сифъ лѣ́тъ сто̀
де́сѧть. И҆ ви́дѣ і҆ѡ́сифъ є҆фрє́мли дѣ́ти до тре́тїѧгѡ ро́да: и҆ сы́нове махі́ра, сы́на
манассі́ина, роди́шасѧ при бе́дрѣхъ і҆ѡ́сифовыхъ. И҆ речѐ і҆ѡ́сифъ бра́тїи свое́й, глаго́лѧ: а҆́зъ
ᲂу҆мира́ю: посѣще́нїемъ же посѣти́тъ ва́съ бг҃ъ, и҆ и҆зведе́тъ ва́съ ѿ землѝ сеѧ̀ въ зе́млю, ѡ҆
не́йже клѧ́тсѧ бг҃ъ ѻ҆тцє́мъ на́шымъ а҆враа́мꙋ, і҆саа́кꙋ и҆ і҆а́кѡвꙋ. И҆ заклѧ̀ і҆ѡ́сифъ сы́ны
і҆и҃лєвы, глаго́лѧ: въ посѣще́нїи, и҆́мже посѣти́тъ ва́съ бг҃ъ, совознеси́те и҆ кѡ́сти моѧ̑ ѿсю́дꙋ
съ ва́ми. И҆ сконча́сѧ і҆ѡ́сифъ, сы́й лѣ́тъ ста̀ десѧтѝ: и҆ погребо́ша є҆го̀, и҆ положи́ша въ ра́цѣ
во є҆гѵ́птѣ.

=Прокі́менъ, ѱало́мъ рк҃д, гла́съ д҃:= ~Надѣ́ющїисѧ на гдⷭ҇а ꙗ҆́кѡ гора̀ сїѡ́нъ: не подви́житсѧ во
вѣ́къ. =Сті́хъ:= ~Ꙗ҆́кѡ не ѡ҆ста́витъ гдⷭ҇ь жезла̀ грѣ́шныхъ на жре́бїй првⷣныхъ.

=При́тчей чте́нїе. \[Глава̀ л҃а, ст. и҃-л҃а\].=
{{text_align=center}}

**~С**ы́не, ѿверза́й ᲂу҆ста̀ твоѧ̑ сло́вꙋ бж҃їю, и҆ сꙋдѝ всѧ̑ здра́вѡ: ѿверза́й ᲂу҆ста̀ твоѧ̑, и҆
сꙋдѝ пра́веднѡ, разсꙋжда́й же ᲂу҆бо́га и҆ не́мощна. Женꙋ̀ до́блю кто̀ ѡ҆брѧ́щетъ, дража́йши є҆́сть
ка́менїѧ многоцѣ́ннагѡ такова́ѧ. Дерза́етъ на ню̀ се́рдце мꙋ́жа є҆ѧ̀: такова́ѧ до́брыхъ коры́стей
не лиши́тсѧ: дѣ́лаетъ бо мꙋ́жꙋ своемꙋ̀ бл҃га̑ѧ во всѐ житїѐ. Ѡ҆брѣ́тши во́лнꙋ и҆ ле́нъ, сотворѝ
бл҃гопотре́бное рꙋка́ма свои́ма. Бы́сть ꙗ҆́кѡ кора́бль кꙋ́плю дѣ́ѧй, и҆здале́ча собира́етъ себѣ̀
бога́тство. И҆ востае́тъ и҆з̾ но́щи, и҆ дадѐ бра̑шна до́мꙋ и҆ дѣла̀ рабы́нѧмъ. Оу҆зрѣ́вши село̀
кꙋпѝ, ѿ плодѡ́въ же рꙋ́къ свои́хъ насадѝ стѧжа́нїе. Препоѧ́савши крѣ́пкѡ чре́сла своѧ̑,
ᲂу҆тверди́тъ мы̑шцы своѧ̑ на дѣ́ло. И҆ вкꙋсѝ, ꙗ҆́кѡ добро̀ є҆́сть дѣ́лати, и҆ не ᲂу҆гаса́етъ
свѣти́льникъ є҆ѧ̀ всю̀ но́щь. Ла̑кти своѧ̑ простира́етъ на полє́знаѧ, рꙋ́цѣ же своѝ ᲂу҆твержда́етъ
на вретено̀. И҆ рꙋ́цѣ своѝ ѿверза́етъ ᲂу҆бо́гомꙋ, дла́нь же прострѐ ни́щꙋ. Не пече́тсѧ ѡ҆ сꙋ́щихъ
въ домꙋ̀ мꙋ́жъ є҆ѧ̀, є҆гда̀ гдѣ̀ заме́длитъ: вси́ бо ᲂу҆ неѧ̀ ѡ҆дѣ́ѧни сꙋ́ть. Сꙋгꙋ̑ба ѡ҆дѣѧ̑нїѧ
сотворѝ мꙋ́жꙋ своемꙋ̀, ѿ вѷссо́на же и҆ порфѵ́ры себѣ̀ ѡ҆дѣѧ̑нїѧ. Сла́венъ быва́етъ во вратѣ́хъ
мꙋ́жъ є҆ѧ̀, внегда̀ а҆́ще сѧ́детъ въ со́нмищи со старѣ́йшинами жи́тельми землѝ. Плащани̑цы
сотворѝ, и҆ продадѐ фїнїкі́анѡмъ, ѡ҆поѧ̑санїѧ же ханане́ѡмъ. Оу҆ста̀ своѧ̑ ѿве́рзе внима́тельнѡ
и҆ зако́ннѡ, и҆ чи́нъ заповѣ́да ѧ҆зы́кꙋ своемꙋ̀. Крѣ́постїю и҆ лѣ́потою ѡ҆блече́сѧ, и҆ возвесели́сѧ
во дни̑ послѣ̑днїѧ. Тѣ́сны стєзѝ до́мꙋ є҆ѧ̀: бра́шна же лѣ́ностнагѡ не ꙗ҆дѐ. Оу҆ста̀ своѧ̑
ѿве́рзе мꙋ́дрѡ и҆ зако́ннѡ: Ми́лостынѧ же є҆ѧ̀ возста́ви ча̑да є҆ѧ̀, и҆ ѡ҆богати́шасѧ: и҆ мꙋ́жъ є҆ѧ̀
похвалѝ ю҆̀. Мно́ги дщє́ри стѧжа́ша бога́тство, мнѡ́ги сотвори́ша си́лꙋ: ты́ же пред̾ꙋспѣ́ла и҆
превознесла́сѧ є҆сѝ над̾ всѣ́ми. Ло́жнагѡ ᲂу҆гожде́нїѧ и҆ сꙋ́етныѧ добро́ты же́нскїѧ нѣ́сть въ
тебѣ̀: жена́ бо разꙋ́мнаѧ бл҃гослове́на є҆́сть. стра́хъ же гдⷭ҇нь сїѧ̑ да хвали́тъ. Дади́те є҆́й ѿ
плодѡ́въ ᲂу҆сте́нъ є҆ѧ̀, и҆ да хвали́мь бꙋ́детъ во вратѣ́хъ мꙋ́жъ є҆ѧ̀.

![Рисунок 13](Pictures/100000000000023B0000003B17453C5A17CDDEF1.png)

=И҆ про́чее послѣ́дованїе преждеѡсщ҃е́нныхъ ꙗ҆́кѡ ѡ҆бы́чно.=

=Вѣ́домо бꙋ́ди, ꙗ҆́кѡ ѿдне́сь нижѐ мч҃нченъ, нижѐ бг҃оро́диченъ, нижѐ ѻ҆смогла́сникъ пое́тсѧ,
да́же до сꙋббѡ́ты ст҃а́гѡ ѳѡмы̀.=

![Рисунок 12](Pictures/100000000000023B0000003B17453C5A17CDDEF1.png)

![Рисунок 11](Pictures/100000000000037D0000004E83F6C441D0B18579.png)

=Въ то́йже пѧто́къ повече́рїе глаго́лемъ вели́кое.=
{{text_align=center}}

=На повече́рїи пое́мъ настоѧ́щїй канѡ́нъ, творе́нїе ст҃а́гѡ ѻ҆тца̀, господи́на а҆ндре́а
кри́тскагѡ, і҆ерⷭ҇ли́мскагѡ. Гла́съ а҃.=
{{text_align=center}}

=Пѣ́снь а҃.=
{{text_align=center}}



=І҆рмо́съ:= ~Пѣ́снь побѣ́днꙋю пои́мъ всѝ бг҃ꙋ, сотво́ршемꙋ ди̑внаѧ чꙋдеса̀, мы́шцею высо́кою и҆
спа́сшемꙋ і҆и҃лѧ, ꙗ҆́кѡ просла́висѧ.

=Припѣ́въ: Сла́ва тебѣ̀, бж҃е на́шъ, сла́ва тебѣ̀.=

~Ме́ртва четверодне́вна ла́зарѧ воскр҃си́въ, сп҃се мо́й, ѿ тлѣ́нїѧ и҆зба́вилъ є҆сѝ мы́шцею
высо́кою, и҆ показа́лъ є҆сѝ, ꙗ҆́кѡ си́ленъ, вла́сть твою̀.

~Возгласи́въ ла́зарѧ и҆з̾ гро́ба, а҆́бїе воскр҃си́лъ є҆сѝ: но а҆́дъ до́лꙋ го́рцѣ рыда́ше и҆ стенѧ̀
трепета́ше, сп҃се, вла́сти твоеѧ̀.

~Прослези́лсѧ є҆сѝ, гдⷭ҇и, над̾ ла́заремъ, показꙋ́ѧ воплоще́нїе смотре́нїѧ твоегѡ̀, и҆ ꙗ҆́кѡ,
є҆стество́мъ бг҃ъ сы́й, є҆стество́мъ по на́мъ бы́лъ є҆сѝ чл҃вѣ́къ.

~Ма̑рѳины и҆ марі̑ины сле́зы ᲂу҆толи́лъ є҆сѝ, гдⷭ҇и, и҆з̾ ме́ртвыхъ ла́зарѧ воскреси́въ, сп҃се, и҆
показа́въ ме́ртваго ѡ҆дꙋхновле́нна вла́стїю твое́ю.

~Зако́номъ є҆стества̀ человѣ́ча вопроси́лъ є҆сѝ, влⷣко: гдѣ̀ положе́нъ бы́сть ла́зарь; показꙋ́ѧ
всѣ̑мъ, сп҃се, и҆́стинное ѡ҆ на́съ смотре́нїе твоѐ.

~Закле́пы а҆́дѡвы сокрꙋши́лъ є҆сѝ тогда̀, возгласи́въ ла́зарѧ, и҆ держа́вꙋ бори́телѧ стрѧ́слъ
є҆сѝ, и҆ наꙋчи́лъ є҆сѝ пре́жде крⷭ҇та̀ трепета́ти тебє̀, є҆ди́не сп҃се.

~Свѧ́знѧ ла́зарѧ, ѿ а҆́да держи́маго, влⷣко, ꙗ҆́кѡ бг҃ъ предвари́лъ є҆сѝ, и҆ разрѣши́лъ є҆сѝ ѿ
ᲂу҆́зъ: всѧ̑ бо, си́льне, по твоемꙋ́ и҆́дꙋтъ повелѣ́нїю.

=Сла́ва:= ~Ѻ҆ц҃а̀ просла́вимъ, сн҃а и҆ дх҃а, трⷪ҇цꙋ нераздѣ́льнꙋю, во є҆ди́ницѣ є҆стества̀, и҆ со
а҆́гг҃лы ю҆̀, ꙗ҆́кѡ є҆ди́наго несозда́ннаго бг҃а, славосло́вимъ.

=Бг҃оро́диченъ:= ~Непрело́жнѡ родила̀ є҆сѝ, дв҃о мт҃и, созда́телѧ є҆стества̀, ѿ ст҃а́гѡ дх҃а по
бл҃говоле́нїю ѻ҆́ч҃ꙋ ꙗ҆́вльшасѧ є҆́же є҆смы̀, без̾ и҆змѣне́нїѧ и҆ смѣше́нїѧ.

=Пѣ́снь в҃.=
{{text_align=center}}

=І҆рмо́съ:= ~Вонмѝ, нб҃о, и҆ возглаго́лю, и҆ воспою̀ хрⷭ҇та̀, сп҃са мі́ра, є҆ди́наго чл҃вѣколю́бца.

~Сла́ва тебѣ̀, возгласи́вшемꙋ то́кмѡ, и҆ и҆з̾ гро́ба ме́ртва четверодне́вна дрꙋ́га воздви́гшемꙋ
ла́зарѧ.

=Оу҆=слы́ша бездыха́нный гла́съ тво́й, и҆ ѡ҆дꙋшевле́нъ ѿ ме́ртвыхъ воста̀ а҆́бїе, сла́вѧ тѧ̀,
гдⷭ҇и.

~Повелѣ́нїе живоно́снагѡ гла́са твоегѡ̀, сп҃се мо́й, прїи́мъ, смердѧ́й воста̀ ѿ гро́ба ла́зарь.

~Прослези́лсѧ є҆сѝ над̾ дрꙋ́гомъ, сп҃се мо́й, ᲂу҆вѣрѧ́ѧ, ꙗ҆́кѡ носи́лъ є҆сѝ на́ше є҆стество̀, и҆
сего̀ воскреси́лъ є҆сѝ.

~Вострепета̀ а҆́дъ, є҆гда̀ ви́дѣ свѧ́заннаго пово́йми па́ки текꙋ́ща а҆́бїе по гла́сꙋ ко здѣ́шней
жи́зни.

=Оу҆=жасо́шасѧ є҆вре́йстїи наро́ди, є҆гда̀ возгласи́въ, сп҃се, сло́вомъ воскреси́лъ є҆сѝ
смердѧ́щаго ла́зарѧ.

~Сотрѧсо́шасѧ храни̑лища а҆́дѡва, ꙗ҆́кѡ ѡ҆дꙋшевле́нъ бы́сть а҆́бїе ни́зꙋ ла́зарь гла́сомъ тогда̀
ѡ҆живи́вшагѡ.

=Пѣ́снь г҃.=
{{text_align=center}}

=І҆рмо́съ:= ~Ка́мень, є҆го́же небрего́ша зи́ждꙋщїи, се́й бы́сть во главꙋ̀ ᲂу҆́гла: то́й є҆́сть
ка́мень, на не́мже хрⷭ҇то́съ ᲂу҆твердѝ цр҃ковь, ю҆́же ѿ ꙗ҆зы̑къ и҆скꙋпѝ.

~Чꙋ́до стра́нное и҆ пресла́вное! ка́кѡ созда́тель всѣ́хъ, є҆́же не невѣ́дѧше, ꙗ҆́кѡ невѣ́дый
вопроша́ше: гдѣ̀ лежи́тъ, ѡ҆ не́мже рыда́ете; гдѣ̀ погребе́сѧ ла́зарь, є҆го́же пома́лѣ и҆з̾
ме́ртвыхъ жи́ва ва́мъ воскрешꙋ̀ а҆́зъ;

~Ка́мень, є҆го́же тебѣ̀ привали́ша погре́бшїи тѧ̀, се́й подви́гнꙋти повелѣ́въ, а҆́бїе воскреси́ тѧ
і҆и҃съ, возгласи́въ тебѣ̀: ла́заре, воста́ни, грѧдѝ ко мнѣ̀, да ᲂу҆страши́тсѧ а҆́дъ твоегѡ̀ гла́са.

~Ма́рѳа и҆ марі́а, гдⷭ҇и, рыда́ньми вопїѧ́хꙋ: сѐ, є҆го́же люби́лъ є҆сѝ, четверодне́венъ
смерди́тъ: а҆́ще бы є҆сѝ бы́лъ здѣ̀ тогда̀, не бы̀ ᲂу҆́мерлъ ла́зарь. но, ꙗ҆́кѡ неразлꙋ́ченъ
вездѣ̀, сего̀ а҆́бїе возгласи́въ воздви́глъ є҆сѝ.

~Пролїѧ́въ над̾ дрꙋ́гомъ сле́зы смотре́нїѧ ра́ди, показа́лъ є҆сѝ, сп҃се, пло́ть ѿ на́съ
воспрїѧ́тꙋю, сꙋщество́мъ, не мнѣ́нїемъ соедини́вшꙋюсѧ тебѣ̀: и҆ ꙗ҆́кѡ чл҃вѣколю́бецъ бг҃ъ, сего̀
а҆́бїе возгласи́въ воздви́глъ є҆сѝ.

=Оу҆=вы̀ мнѣ̀, вои́стиннꙋ ны́нѣ погибо́хъ! вопїѧ́ а҆́дъ си́це возглаша́ше, сме́рти глаго́лѧ: сѐ
назѡрѧни́нъ дѡ́льнѧѧ потрѧсѐ, и҆ чре́во моѐ разсѣ́къ, бездыха́нна ме́ртва возгласи́въ воздви́же.

~Гдѣ̀ є҆вре́йское безꙋ́мїе; гдѣ̀ невѣ́рїе; доко́лѣ ѡ҆больще́ни, доко́лѣ заблꙋжда́ете; зритѐ
ᲂу҆ме́ршаго по гла́сꙋ и҆сходѧ́ща, и҆ не вѣ́рꙋете хрⷭ҇тꙋ̀; вои́стиннꙋ сы́нове тьмы̀ всѝ вы̀.

=Сла́ва:= ~Є҆ди́наго ѿ трⷪ҇цы вѣ́мъ тѧ̀, а҆́ще и҆ воплоти́лсѧ є҆сѝ, є҆ди́наго и҆ сла́влю сн҃а
воплоще́нна, ѿ бцⷣы безсѣ́меннѡ произра́стшаго, и҆ со ѻ҆ц҃е́мъ и҆ дх҃омъ є҆ди́наго сн҃а
славосло́вима.

=Бг҃оро́диченъ:= ~Стра́нно и҆ стра́шно видѣ́нїе смотре́нїѧ, є҆́же предзрѧ́хꙋ нело́жнїи прⷪ҇ро́цы:
дв҃ꙋ бцⷣꙋ, безсѣ́меннѡ ᲂу҆́бѡ зачина́ющꙋю, нетлѣ́ннѡ ражда́ющꙋю бг҃а, пребыва́ющꙋю же и҆ по ржⷭ҇твѣ̀
чтⷭ҇ꙋю.

=Пѣ́снь д҃.=
{{text_align=center}}

=І҆рмо́съ:= ~Взѧ́тсѧ со́лнце, и҆ лꙋна̀ ста̀ въ чи́нѣ свое́мъ: возне́слсѧ є҆сѝ, долготерпѣли́ве, на
дре́во, и҆ ᲂу҆тверди́лъ є҆сѝ на не́мъ цр҃ковь твою̀.

~Прослези́лсѧ є҆сѝ, гдⷭ҇и, над̾ ла́заремъ, показа́въ, ꙗ҆́кѡ человѣ́къ є҆сѝ: и҆ воздви́глъ є҆сѝ,
влⷣко, ᲂу҆ме́ршаго, и҆ показа́лъ є҆сѝ лю́демъ, ꙗ҆́кѡ сн҃ъ є҆сѝ бж҃їй.

~Бездыха́нный ᲂу҆слы́ша повелѣ́нїе твоѐ: грѧдѝ во́нъ, ла́заре. ско́рѡ воста̀ съ пелена́ми и҆
скака́ше, показꙋ́ѧ держа́вꙋ твою̀, бл҃же.

~Ма̑рѳины и҆ марі̑ины сле́зы ᲂу҆толи́лъ є҆сѝ, хрⷭ҇тѐ бж҃е, возгласи́въ ла́зарѧ самовла́стнѡ:
воздви́глъ є҆сѝ гла́сомъ, и҆ поклони́сѧ тебѣ̀.

~Прослези́всѧ ꙗ҆́кѡ человѣ́къ над̾ ла́заремъ, воздви́глъ є҆сѝ є҆го̀ ꙗ҆́кѡ бг҃ъ: вопроша́лъ є҆сѝ,
гдѣ̀ погребе́сѧ четверодне́вный; ᲂу҆вѣрѧ́ѧ, бл҃же, вочл҃вѣ́ченїе твоѐ.

~Зна́мєнїѧ стрⷭ҇ти и҆ крⷭ҇та̀ твоегѡ̀ ꙗ҆́ви́ти восхотѣ́въ, бл҃же, а҆́дово ненасы́тное чре́во
растерза́въ, возста́вилъ є҆сѝ ꙗ҆́кѡ бг҃ъ четверодне́внаго.

~Кто̀ ви́дѣ, кто̀ слы́ша, ꙗ҆́кѡ воста̀ человѣ́къ ме́ртвый смердѧ́й; и҆лїа̀ ᲂу҆́бѡ воздви́же и҆
є҆лїссе́й, но не ѿ гро́ба, но нижѐ четверодне́вна.

~Воспѣва́емъ твою̀ си́лꙋ, гдⷭ҇и, воспѣва́емъ и҆ стрⷭ҇ти, хрⷭ҇тѐ: ѻ҆́ною бо ꙗ҆́кѡ бл҃госе́рдъ
чꙋдодѣ́йствовалъ є҆сѝ, сїѧ̑ же смотри́тельнѡ под̾ѧ́лъ є҆сѝ ꙗ҆́кѡ человѣ́къ.

~Бг҃ъ є҆сѝ и҆ человѣ́къ: вещьмѝ и҆мена̀ и҆звѣствꙋ́ѧ, предста́лъ є҆сѝ ко гро́бꙋ пло́тїю, сло́ве,
и҆ воздви́глъ є҆сѝ ꙗ҆́кѡ бг҃ъ четверодне́внаго.

=Оу҆=жасо́шасѧ, влⷣко, є҆вре́йстїи наро́ди, є҆гда̀ ви́дѣша ме́ртва ла́зарѧ воста́вша и҆з̾ гро́ба со
гла́сомъ твои́мъ, и҆ пребы́ша непокори́ви чꙋдесє́мъ твои̑мъ.

=Сла́ва:= ~Безнача́льнѡ возсїѧ́лъ є҆сѝ ѿ ѻ҆ц҃а̀ твоегѡ̀, ꙗ҆́кѡ є҆ди́нъ ѿ трⷪ҇цы, сп҃се: во
вре́мени ѿ дх҃а ты̀ произше́лъ є҆сѝ ѿ дѣ́вственныхъ крове́й, пло́ть взе́мъ пресꙋ́щественный.

=Бг҃оро́диченъ:= ~Зача́тїе безсѣ́менно бцⷣы, ржⷭ҇тво̀ кромѣ̀ стра́сти тлѣ́нїѧ: бг҃ъ бо ѻ҆боѧ̀
чꙋдодѣ́йствовавый и҆стощѝ себѐ, да на́мъ соедини́тсѧ.

=Пѣ́снь є҃.=
{{text_align=center}}

=І҆рмо́съ:= ~Тво́й ми́ръ да́ждь на́мъ, сн҃е бж҃їй: и҆но́гѡ бо ра́звѣ тебє̀ бг҃а не зна́емъ. и҆́мѧ
твоѐ и҆менꙋ́емъ, ꙗ҆́кѡ бг҃ъ живы́хъ и҆ ме́ртвыхъ є҆сѝ.

~Жи́знь сы́й, гдⷭ҇и, и҆ свѣ́тъ и҆́стинный, ла́зарѧ ме́ртва возгласи́въ воскр҃си́лъ є҆сѝ: ꙗ҆́кѡ
си́ленъ бо всѣ̑мъ показа́лъ є҆сѝ, ꙗ҆́кѡ бг҃ъ живы́хъ и҆ ме́ртвыхъ є҆сѝ.

~Нестерпи́магѡ твоегѡ̀ повелѣ́нїѧ, і҆и҃се, не терпѧ̀, а҆́дъ мно́гихъ прїе́мый ᲂу҆боѧ́сѧ, и҆
четверодне́вна сꙋ́ща ла́зарѧ жи́ва, а҆ не ме́ртва со гла́сомъ даѧ́ше.

~Пе́рсть совокꙋ́пль дꙋ́хꙋ, сло́вомъ твои́мъ дре́вле бре́нїе дꙋ́хомъ жи́зни ѡ҆дꙋшеви́вый, сло́ве, и҆
ны́нѣ сло́вомъ же воскреси́лъ є҆сѝ дрꙋ́га ѿ тлѣ́нїѧ и҆ преиспо́днихъ.

~Ма́нїю твоемꙋ̀, гдⷭ҇и, никто́же сопроти́висѧ: є҆гда́ бо ме́ртваго ла́зарѧ возглаша́лъ є҆сѝ,
а҆́бїе бездыха́нный востава́ше, и҆ ᲂу҆́зы носѧ̀, нога́ма хожда́ше.

~Ѽ і҆ꙋде́йское безꙋ́мїе! ѽ ѡ҆мраче́нїе врагѡ́въ! кто̀ ви́дѣ мертвецы̀ и҆з̾ гро́ба воздвиза́юща;
и҆лїа̀ дре́вле воскресѝ, но не ѿ гро́ба, но нижѐ четверодне́вна.

~Несравне́нне, долготерпѣли́ве, всѧ̑ на́съ ра́ди творѧ́й ꙗ҆́кѡ бг҃ъ и҆ стражда́й ꙗ҆́кѡ человѣ́къ,
прича́стники црⷭ҇твїѧ твоегѡ̀ всѧ̑ ны̀ сотворѝ, мл҃твами ла́заревыми.

=Сла́ва:= ~Пребезнача́льнаѧ, собезнача́льнаѧ, є҆диноче́стнаѧ трⷪ҇це, ѻ҆́ч҃е вседержи́телю, сн҃е,
дш҃е ст҃ы́й, є҆ди́нице ст҃а́ѧ трїѷпоста́снаѧ, сꙋ́щыѧ ѿ а҆да́ма сп҃са́й, вѣ́рнѡ тѧ̀ воспѣва́ющыѧ.

=Бг҃оро́диченъ:= ~Пречⷭ҇тое чре́во твоѐ, чтⷭ҇аѧ, ѡ҆ст҃ѝ пло́ть и҆з̾ негѡ̀ прїе́мый
пребж҃е́ственный, въ трⷪ҇цѣ покланѧ́емый, и҆з̾ ѻ҆ц҃а̀ сло́во и҆ со дх҃омъ бг҃ъ.

=Пѣ́снь ѕ҃.=
{{text_align=center}}

=І҆рмо́съ:= ~Ѿве́рглъ мѧ̀ є҆сѝ во глꙋбины̑ се́рдца морска́гѡ, и҆ спа́слъ є҆сѝ мѧ̀, сп҃се, ѿ
ра́бства сме́рти, и҆ разрѣши́лъ є҆сѝ ᲂу҆́зы беззако́нїй мои́хъ.

~Вопроси́лъ є҆сѝ, гдѣ́ є҆смь, всѧ̑ вѣ́дый: прослези́лсѧ є҆сѝ надо мно́ю, сп҃се, ꙗ҆́кѡ чл҃вѣ́къ
є҆стество́мъ, и҆ ме́ртва воздви́глъ мѧ̀ є҆сѝ, повелѣ́нїемъ твои́мъ.

~Возгласи́лъ мѧ̀ є҆си, сп҃се, и҆з̾ а҆́да преиспо́днѣйшагѡ, вопїе́тъ ла́зарь къ тебѣ̀ разрꙋши́телю
а҆́да, и҆ ме́ртва воздви́глъ мѧ̀ є҆сѝ повелѣ́нїемъ твои́мъ.

~Ѡ҆дѣ́ѧлъ мѧ̀ є҆сѝ, сп҃се, въ бре́нное тѣ́ло, и҆ вдохнꙋ́лъ мѝ є҆сѝ жи́знь, и҆ ви́дѣхъ свѣ́тъ
тво́й, и҆ ме́ртва воздви́глъ мѧ̀ є҆сѝ повелѣ́нїемъ твои́мъ.

~Ѡ҆дꙋшеви́лъ є҆сѝ ты̀ бездыха́нный ѡ҆́бразъ пло́ти моеѧ̀, сп҃се: стѧгнꙋ́лъ мѧ̀ є҆сѝ костьмѝ и҆
жи́лами, и҆ ме́ртва воздви́глъ мѧ̀ є҆сѝ повелѣ́нїемъ твои́мъ.

~Всеѧ́дное чре́во а҆́дово растерза́въ, и҆сто́ргнꙋлъ мѧ̀ є҆сѝ, сп҃се, твое́ю вла́стїю, и҆ ме́ртва
воздви́глъ мѧ̀ є҆сѝ повелѣ́нїемъ твои́мъ.

~Носи́лъ є҆сѝ, сп҃се, смѣше́нїе моѐ всецѣ́ло: сохрани́лъ же є҆сѝ чи́стꙋ пречи́стꙋю ᲂу҆тро́бꙋ,
и҆з̾ неѧ́же произше́лъ є҆сѝ воплоти́всѧ, є҆ди́нъ сы́й ѿ трⷪ҇цы.

=Сла́ва, трⷪ҇ченъ:= ~Трⷪ҇це ст҃а́ѧ, прославлѧ́ю твоѐ бл҃госе́рдїе, и҆ со а҆́гг҃лы пою̀ трист҃ꙋ́ю
пѣ́снь: поми́лꙋй дꙋ́шы на́съ, воспѣва́ющихъ тѧ̀.

=Бг҃оро́диченъ:= ~Во пречи́стꙋю твою̀ ᲂу҆тро́бꙋ вни́де сло́во, соблюде́ же па́ки по ржⷭ҇твѣ̀ сїю̀
чи́стꙋ, бг҃ороди́тельнице: чꙋ́до вои́стиннꙋ пресла́вное.

=Пѣ́снь з҃.=
{{text_align=center}}

=І҆рмо́съ:= ~Сꙋ́щымъ въ пещѝ ѻ҆трокѡ́мъ твои̑мъ, сп҃се, не прикоснꙋ́сѧ, нижѐ досадѝ ѻ҆́гнь.
тогда̀ трїѐ ꙗ҆́кѡ є҆ди́нѣми ᲂу҆сты̀ поѧ́хꙋ и҆ бл҃гословлѧ́хꙋ, глаго́люще: бл҃гослове́нъ бг҃ъ
ѻ҆тє́цъ на́шихъ.

~Над̾ мертвеце́мъ прослези́лсѧ є҆сѝ, сп҃се чл҃вѣколю́бче, да пока́жеши всѣ̑мъ лю́демъ, ꙗ҆́кѡ, бг҃ъ
сы́й, на́съ ра́ди чл҃вѣ́къ ꙗ҆ви́лсѧ є҆сѝ: и҆ во́лею прослези́лсѧ є҆сѝ, ѡ҆́бразы на́мъ предлага́ѧ
серде́чныѧ любвѐ.

~Четверодне́вный ла́зарь, є҆гда́ ᲂу҆слы́ша ни́зꙋ гла́съ тво́й, сп҃се, воста́въ воспѣ́ тѧ, и҆
ра́дꙋѧсѧ си́це вопїѧ́ше: ты̀ бг҃ъ и҆ созда́тель мо́й, тебѣ̀ покланѧ́юсѧ, и҆ воспѣва́ю
воскреси́вшаго мѧ̀.

~А҆́ще и҆ ᲂу҆́зами ѡ҆бложе́нъ є҆́смь, сп҃се, ла́зарь ѿни́зꙋ вопїѧ́ше свободи́телю: но ника́коже
пребꙋ́дꙋ во чре́вѣ а҆́довѣ, а҆́ще то́кмѡ воззове́ши мѧ̀: ла́заре, грѧдѝ во́нъ. ты́ бо свѣ́тъ мо́й
и҆ жи́знь.

~Молю́ тѧ, ла́заре, а҆́дъ глаго́летъ: воста́ни, и҆зы́ди ѿ закле́пѡвъ мои́хъ ско́рѡ, ѿидѝ ᲂу҆́бо:
добро́ бо мню̀ рыда́ти го́рцѣ ѡ҆ є҆ди́номъ ѿе́млемѣмъ, не́жели ѡ҆ всѣ́хъ, и҆̀хже пре́жде а҆́лчѧ
поглоти́хъ.

~И҆ что̀ косни́ши, ла́заре; а҆́дъ глаго́летъ: дрꙋ́гъ тво́й стоѧ̀ зове́тъ: грѧдѝ во́нъ. и҆зы́ди
ᲂу҆̀бо, да и҆ а҆́зъ ѡ҆сла́бꙋ прїимꙋ̀: ѿне́лѣже бо тѧ̀ снѣдо́хъ, на и҆зверже́нїе пи́ща содѣ́ласѧ
мѝ.

~Что̀ не востае́ши, ла́заре, ско́рѡ; взыва́ше и҆з̾ до́лꙋ а҆́дъ рыда́ѧ: что̀ воскре́съ не бѣжи́ши
а҆́бїе ѿсю́дꙋ; да не и҆ дрꙋги́хъ ѿ менє̀ плѣни́тъ хрⷭ҇то́съ воскреси́въ тѧ̀.

=Оу҆=дивлѧ́емь бы́лъ є҆сѝ, влⷣко хрⷭ҇тѐ, чꙋ̑днаѧ тогда̀ содѣ́лавъ мнѡ́гаѧ: свѣ́тъ бо слѣпы̑мъ,
глꙋхи̑мъ же ᲂу҆́шы ѿве́рзлъ є҆сѝ сло́вомъ, и҆ дрꙋ́га ла́зарѧ и҆з̾ ме́ртвыхъ, ꙗ҆́кѡ бг҃ъ,
возгласи́въ воздви́глъ є҆сѝ.

=Сла́ва, трⷪ҇ченъ:= ~Трⷪ҇ческꙋю воспои́мъ пѣ́снь, сла́вѧще безнача́льнаго ѻ҆ц҃а̀, и҆ сн҃а, и҆ дх҃а
пра́ваго, є҆ди́нственное є҆ди́но сꙋщество̀, є҆мꙋ́же трикра́тнѡ воспои́мъ: ст҃ъ, ст҃ъ, ст҃ъ є҆сѝ,
трⷪ҇це.

=Бг҃оро́диченъ:= ~Ꙗ҆́кѡ є҆ди́наго ѿ трⷪ҇цы тѧ̀, хрⷭ҇тѐ, сла́вимъ: занѐ, ѿ дв҃ы вопло́щьсѧ кромѣ̀
преложе́нїѧ, человѣ́чески всѧ̑ претерпѣ́лъ є҆сѝ, не ѿстꙋ́пль є҆стества̀ ѻ҆ч҃еска, і҆и҃се, а҆́ще и҆
соедини́лсѧ є҆сѝ на́мъ.

=Пѣ́снь и҃.=
{{text_align=center}}

=І҆рмо́съ:= ~Нб҃са̀ нб҃съ и҆ вода̀, ꙗ҆́же превы́ше нб҃съ, бл҃гослови́те, по́йте гдⷭ҇а, и҆
превозноси́те є҆го̀ во вѣ́ки.

~Творе́цъ и҆ содержи́тель всѣ́хъ, милосе́рдїѧ ра́ди, во виѳа́нїю прїи́де воздви́гнꙋти ла́зарѧ.

~Четверодне́вный, смердѧ̀ и҆ ᲂу҆кро́йми повѧ́занъ, бездыха́нный вскочѝ живы́й, возгласи́вшꙋ тѝ,
гдⷭ҇и.

~І҆ꙋде́йстїи лю́дїе, ꙗ҆́кѡ ви́дѣша ᲂу҆ме́ршаго, твои́мъ гла́сомъ воста́вша, хрⷭ҇тѐ, распыха́хꙋсѧ.

~Ѡ҆мраче́ннїи ѡ҆ свѣ́тѣ і҆ꙋде́є, что̀ не вѣ́рꙋете ла́заревꙋ воста́нїю, хрⷭ҇то́вꙋ начина́нїю;

~Да ра́дꙋетсѧ сїѡ́нъ, и҆ да пое́тъ жизнода́вца, воскреси́вшаго сло́вомъ ѿ гро́ба ла́зарѧ.

~Во́и нбⷭ҇нїи и҆ ро́дъ земны́хъ воспѣ́ша тѧ̀, є҆гда̀, сп҃се мо́й, ла́зарѧ воздви́глъ є҆сѝ.

=Сла́ва:= ~Со ѻ҆ц҃е́мъ и҆ сн҃омъ и҆ дх҃а славосло́влю, и҆ поѧ̀ немо́лчнѡ взыва́ю: трист҃ы́й, сла́ва
тебѣ̀.

=Бг҃оро́диченъ:= ~Тѧ̀ бл҃гословлѧ́ю и҆ тебѣ̀ покланѧ́юсѧ, ро́ждшемꙋсѧ ѿ дв҃ы, не разлꙋ́чшꙋсѧ ѿ
прⷭ҇то́ла ст҃ы́ѧ сла́вы твоеѧ̀.

=Пѣ́снь ѳ҃.=
{{text_align=center}}

=І҆рмо́съ:= ~Сотворѝ держа́вꙋ мы́шцею свое́ю: низложи́ бо си̑льныѧ со престѡ́лъ и҆ вознесѐ
смирє́нныѧ бг҃ъ і҆и҃левъ, въ ни́хже посѣтѝ на́съ восто́къ съ высоты̀ и҆ напра́вилъ ны̀ є҆́сть на
пꙋ́ть ми́ра.

~Да пое́тъ чꙋ́до виѳа́нїа съ на́ми: въ не́й бо прослези́сѧ созда́тель, зако́номъ є҆стества̀ пло́ти,
ла́зарѧ воскреша́ѧ, и҆ ма̑рѳины сле́зы и҆ пла́чь марі́инъ ᲂу҆жѐ въ ра́дость прелага́ѧ, мертвеца̀
воздвиза́етъ.

=Оу҆=вѣрѧ́ѧ, сло́ве, воскрⷭ҇нїе твоѐ, призва́лъ є҆сѝ ла́зарѧ и҆з̾ гро́ба, и҆ воздви́глъ є҆сѝ
ꙗ҆́кѡ бг҃ъ, да пока́жеши лю́демъ тѧ̀ бг҃а и҆ чл҃вѣ́ка вкꙋ́пѣ вои́стиннѣ сꙋ́ща и҆ воздви́гша хра́мъ
тѣлесѐ твоегѡ̀.

~Стрѧ́слъ є҆сѝ врата̀ и҆ верєѝ желѣ̑зныѧ, сп҃се, ᲂу҆страши́лъ є҆сѝ а҆́дъ гла́сомъ твои́мъ,
ᲂу҆жасе́сѧ же съ ни́мъ и҆ сме́рть а҆́бїе, ꙗ҆́кѡ ви́дѣша ла́зарѧ, сꙋ́ща въ ни́хъ ᲂу҆́зника,
ѡ҆дꙋшевле́нна гла́сомъ и҆ воскре́сша.

=Оу҆=жасо́шасѧ всѝ, є҆гда̀ ви́дѣша тѧ̀, сп҃се, слезѧ́ща над̾ ла́заремъ ᲂу҆ме́ршимъ, и҆ глаго́лахꙋ
со стра́хомъ: ви́ждь, ка́кѡ є҆го̀ лю́битъ. а҆́бїе ᲂу҆̀бо возгласи́лъ є҆сѝ є҆го̀, и҆ то́й
бездыха́нный, воста́въ, ѿложѝ тлѣ́нїе повелѣ́нїемъ твои́мъ.

~Потрѧсо́шасѧ врата̀, сокрꙋши́шасѧ верєѝ, разрѣши́шасѧ ᲂу҆́зы ме́ртвагѡ, а҆́дъ же гла́сомъ си́лы
хрⷭ҇то́вы го́рькѡ возстена̀ и҆ вопїѧ́ше: ᲂу҆вы̀ мнѣ̀, кі́й и҆ ѿкꙋ́дꙋ гла́съ ѡ҆живлѧ́ѧй мє́ртвыѧ;

~Воста́ни ѿсю́дꙋ послꙋ́шавъ гла́са: дрꙋ́гъ бо тво́й во́нъ приглаша́етъ тѧ̀: се́й є҆́сть пре́жде
воскреси́вый мє́ртвыѧ. и҆лїа̀ ᲂу҆́бѡ воздви́же ме́ртва, и҆ є҆лїссе́й та́кожде: но се́й бѣ̀ ѻ҆́нѣми
и҆ глаго́лѧй и҆ дѣ́йствꙋѧй.

~Пое́мъ твою̀, сло́ве, несравне́ннꙋю крѣ́пость: костьми́ бо и҆ жи́лами ᲂу҆ме́рша воздви́глъ є҆сѝ
сло́вомъ твои́мъ, ꙗ҆́кѡ всѣ́хъ созда́тель, и҆ сего̀ воскреси́лъ є҆сѝ, сп҃се, ѿ преиспо́днихъ,
ꙗ҆́коже сы́на вдови́цы сꙋ́ща на ѻ҆дрѣ̀.

=Сла́ва:= ~Трⷪ҇це всест҃а́ѧ, ѻ҆́ч҃е безнача́льный бж҃е, собезнача́льный сн҃е и҆ бж҃е́ственный
сло́ве, ᲂу҆тѣ́шителю бл҃гі́й, дш҃е ст҃ы́й бж҃їй: є҆ди́ный и҆ трисл҃нечный свѣ́те, соесте́ственное
сꙋщество̀, є҆ди́не бж҃е и҆ гдⷭ҇и, ᲂу҆ще́дри мі́ръ.

=Бг҃оро́диченъ:= ~Всѧ̑ сотвори́вый въ премꙋ́дрости, і҆и҃се, и҆ во всего́ мѧ ѡ҆болкі́йсѧ ѿ дв҃ы, и҆
ве́сь пребыва́ѧй при́снѡ въ нѣ́дрѣхъ ѻ҆ц҃а̀: ст҃а́го дх҃а твоего̀, хрⷭ҇тѐ, на ста́до твоѐ
низпосла́въ ꙗ҆́кѡ бг҃ъ, ѡ҆сѣнѝ на́съ.

=Вмѣ́стѡ Досто́йно,= =і҆рмо́съ:= ~Сотворѝ держа́вꙋ:
{{text_align=center}}

![Рисунок 10](Pictures/10000000000000A50000003D1A4589BC8BB851F2.png)

![Рисунок 9](Pictures/1000000000000368000000644CDEDE6E78D2F83B.png)

=Въ сꙋббѡ́тꙋ ст҃а́гѡ и҆ првⷣнагѡ ла́зарѧ=
{{text_align=center}}

*=на полꙋ́нощницѣ,=*
{{text_align=center}}

=на пе́рвомъ трист҃о́мъ, по= ~Ѻ҆́ч҃е на́шъ: =Тропа́рь:= ~Ѻ҆́бщее воскрⷭ҇нїе: =На послѣ́днемъ
трист҃о́мъ, по= ~Ѻ҆́ч҃е на́шъ: =Конда́къ:= ~Всѣ́хъ ра́дость хрⷭ҇то́съ: ~Гдⷭ҇и, поми́лꙋй, =в҃і. И҆
ѿпꙋ́стъ. Мл҃твы же: Помѧнѝ, гдⷭ҇и: не глаго́лемъ.=

=На ᲂу҆́трени, на Бг҃ъ гдⷭ҇ь,= =тропа́рь, гла́съ а҃:=
{{text_align=center}}

**~Ѻ҆́**бщее воскрⷭ҇нїе пре́жде твоеѧ̀ стрⷭ҇ти ᲂу҆вѣрѧ́ѧ, и҆з̾ ме́ртвыхъ воздви́глъ є҆сѝ ла́зарѧ,
хрⷭ҇тѐ бж҃е. тѣ́мже и҆ мы̀, ꙗ҆́кѡ ѻ҆́троцы побѣ́ды зна́мєнїѧ носѧ́ще, тебѣ̀ побѣди́телю сме́рти
вопїе́мъ: ѡ҆са́нна въ вы́шнихъ, бл҃гослове́нъ грѧды́й во и҆́мѧ гдⷭ҇не. =\[Три́жды\].=



=Та́же, стїхосло́вїе:= ~Речѐ гдⷭ҇ь гдⷭ҇еви моемꙋ̀:

=По а҃-мъ стїхосло́вїи сѣда́ленъ, гла́съ а҃.=
{{text_align=center}}

=Подо́бенъ:= ~Ка́мени запеча́танꙋ:
{{text_align=center}}

=Оу҆=ще́дривъ ма̑рѳины и҆ марі̑ины сле́зы, ѿвали́ти ка́мень ѿ гро́ба повелѣ́лъ є҆сѝ, хрⷭ҇тѐ бж҃е:
воскреси́лъ є҆сѝ возгласи́въ ме́ртваго, жизнода́вче, си́мъ ᲂу҆вѣрѧ́ѧ мі́ра воскрⷭ҇нїе. сла́ва
си́лѣ твое́й, сп҃се: сла́ва вла́сти твое́й: сла́ва сло́вомъ всѧ̑ соста́вившемꙋ.

=Сла́ва, и҆ ны́нѣ, то́йже:=
{{text_align=center}}

=Та́же стїхосло́вимъ непоро́чны.=
{{text_align=center}}

=И҆ пое́мъ тропарѝ воскрⷭ҇ны:= ~Бл҃гослове́нъ є҆сѝ, гдⷭ҇и: ~А҆́гг҃льскїй собо́ръ: =И҆ прѡ́чаѧ,
ꙗ҆́кѡ ѡ҆бы́чай є҆́сть въ недѣ́лю.=

=Пото́мъ сѣда́ленъ, гла́съ є҃.=
{{text_align=center}}

=Подо́бенъ:= ~Собезнача́льное сло́во:
{{text_align=center}}

~И҆сто́чниче премꙋ́дрости и҆ предвѣ́дѣнїѧ, во виѳа́нїи сы́й, съ ма́рѳою сꙋ́щихъ вопроша́лъ є҆сѝ,
вопїѧ̀: гдѣ̀ положи́сте дрꙋ́га ла́зарѧ; ѡ҆ не́мже прослези́всѧ сострада́тельнѣ, четверодне́вна
ме́ртва воскреси́лъ є҆сѝ гла́сомъ твои́мъ, чл҃вѣколю́бче и҆ ще́дре, ꙗ҆́кѡ жизнода́вецъ и҆ гдⷭ҇ь.

=Сла́ва, и҆ ны́нѣ, то́йже. Та́же глаго́лемъ:= ~Воскрⷭ҇нїе хрⷭ҇то́во: =и҆ ѱало́мъ н҃. Є҆ѵⷢ҇лїе же
не чте́мъ, то́кмѡ во хра́мѣ ст҃а́гѡ ла́зарѧ. Чте́нїе же твори́мъ, толкова́нїе є҆ѵⷢ҇лїа ѿ і҆ѡа́нна
тогѡ̀ днѐ, сло́во ѯ҃г, и҆ ѯ҃д.=

=Канѡ̑на два̀, до шесты̑ѧ пѣ̑сни: ѿѻнꙋ́дꙋже начина́емъ четверопѣ́снецъ. Пе́рвый канѡ́нъ со
і҆рмосо́мъ на и҃: дрꙋгі́й на ѕ҃.=

=Пе́рвый канѡ́нъ, творе́нїе господи́на ѳеофа́на:. Гла́съ и҃.=

=Пѣ́снь а҃.=
{{text_align=center}}

=І҆рмо́съ:= ~Пои́мъ гдⷭ҇еви, прове́дшемꙋ лю́ди своѧ̑ сквозѣ̀ чермно́е мо́ре, пѣ́снь побѣ́днꙋю, ꙗ҆́кѡ
просла́висѧ.

~Ла́зарѧ ᲂу҆ме́ршаго воскреси́лъ є҆сѝ ма́нїемъ бж҃е́ственнымъ, ꙗ҆́кѡ созда́тель сы́й и҆ жи́зни
сокро́вище, чл҃вѣколю́бче.

~Сло́вомъ четверодне́внаго ла́зарѧ воскреси́лъ є҆сѝ, безсме́ртне, темноѡбра́зное а҆́дово ца́рство
крѣ́постїю разрꙋши́въ.

~Всѣ̑мъ пребж҃е́ственнагѡ бж҃ества̀ позна́нїе показа́лъ є҆сѝ, и҆з̾ ме́ртвыхъ возста́вивъ
четверодне́внаго ла́зарѧ, влⷣко.

~Дне́сь виѳа́нїа предвозвѣща́етъ воскрⷭ҇нїе хрⷭ҇та̀ жизнода́вца, ѡ҆ воста́нїи ла́зарѧ
ликовствꙋ́ющи.

=Дрꙋгі́й канѡ́нъ, творе́нїе і҆ѡа́нна мона́ха. Гла́съ и҃.=
{{text_align=center}}



=І҆рмо́съ:= ~Во́дꙋ проше́дъ:

~Пре́жде ѿ небытїѧ̀ приведы́й всѧ́ческꙋю тва́рь и҆ вѣ́дый сердє́чнаѧ сокрѡ́вища, предглаго́леши,
ꙗ҆́кѡ влⷣка, ᲂу҆ч҃нкѡ́мъ ла́зарево ᲂу҆спе́нїе.

~є҆стество́мъ человѣ́ка ѡ҆сꙋществова́выйсѧ ѿ дв҃ы, хрⷭ҇тѐ, ла́заревꙋ гробни́цꙋ ᲂу҆вѣ́дѣти
вопроша́лъ є҆сѝ ꙗ҆́кѡ чл҃вѣ́къ, не невѣ́дый ꙗ҆́кѡ бг҃ъ, и҆дѣ́же лежа́ше.

=Сла́ва: Оу҆=вѣрѧ́ѧ, сло́ве, твоѐ воскрⷭ҇нїе вои́стиннꙋ, ꙗ҆́кѡ ѿ сна̀ воскреси́лъ є҆сѝ люби́маго
ᲂу҆жѐ смердѧ́ща, четверодне́вна мертвеца̀, ѿ гро́ба.

=Бг҃оро́диченъ:= ~Чи́ни а҆́гг҃лѡвъ и҆ человѣ̑къ тѧ̀, безневѣ́стнаѧ мт҃и, восхвалѧ́ютъ непреста́ннѡ:
содѣ́телѧ бо си́хъ, ꙗ҆́кѡ млⷣнца, во ѡ҆б̾ѧ́тїихъ твои́хъ носи́ла є҆сѝ.

=Катава́сїа:= ~Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀ и҆збѣжа́въ, і҆и҃льтѧнинъ
вопїѧ́ше: и҆зба́вителю и҆ бг҃ꙋ на́шемꙋ пои́мъ.

=Пѣ́снь г҃.=
{{text_align=center}}

=І҆рмо́съ:= ~Ты̀ є҆сѝ ᲂу҆твержде́нїе притека́ющихъ къ тебѣ̀, гдⷭ҇и, ты̀ є҆сѝ свѣ́тъ
ѡ҆мраче́нныхъ, и҆ пое́тъ тѧ̀ дꙋ́хъ мо́й.

~Два̀ дѣ̑йства твоѧ̑ предлага́ѧ, показа́лъ є҆сѝ, сп҃се, є҆сте́ствъ дво́йство: бг҃ъ бо є҆сѝ и҆
чл҃вѣ́къ.

~Бе́здна сы́й вѣ́дѣнїѧ, ты̀ вопроша́еши: гдѣ̀ положи́сѧ ᲂу҆ме́рый; хотѧ̀ воскреси́ти, жизнода́вче
лежа́щаго.

~Мѣ̑ста преходѧ́й ꙗ҆́кѡ бы́въ человѣ́къ, ꙗ҆ви́лсѧ є҆сѝ ѡ҆пи́санъ, и҆сполнѧ́ѧй всѧ́чєскаѧ, ꙗ҆́кѡ
бг҃ъ неѡпи́санный.

~Ла́зарѧ воздви́глъ є҆сѝ, хрⷭ҇тѐ, бж҃е́ственнымъ глаго́ломъ: и҆ менѐ мно́гими прегрѣше́ньми
ᲂу҆ме́рша возста́ви, молю́сѧ.

=И҆́ный.=
{{text_align=center}}

=І҆рмо́съ:= ~Нбⷭ҇нагѡ крꙋ́га:

~Предста́въ гро́бꙋ ла́зарѧ въ виѳа́нїи, чꙋдотво́рче гдⷭ҇и, над̾ си́мъ ты́ прослези́лсѧ є҆сѝ,
зако́номъ є҆стества̀, пло́ть твою̀ ᲂу҆вѣрѧ́ѧ, і҆и҃се бж҃е мо́й, ю҆́же воспрїѧ́лъ є҆сѝ.

~Марі́и и҆ ма́рѳы пла́чь ты̀ а҆́бїе ᲂу҆толи́лъ є҆сѝ, сп҃се, показꙋ́ѧ самовла́стїе: ты́ бо
воскрⷭ҇нїе, ꙗ҆́коже ре́клъ є҆сѝ, ты̀ є҆сѝ вои́стиннꙋ и҆ жи́знь, и҆ всѣ́хъ гдⷭ҇ь.

=Сла́ва:= ~Ѡ҆бви́таго ᲂу҆кро́йми люби́маго ла́зарѧ, гдⷭ҇и, ѿ мертвецє́въ и҆ мра́ка а҆́дова сего̀
и҆схити́лъ є҆сѝ ты̀, сло́вомъ твои́мъ всемо́щнымъ расто́ргъ сме́рти закле́пы и҆ ца̑рствїѧ.

=Бг҃оро́диченъ:= ~Всели́лсѧ є҆сѝ въ дв҃ꙋ пло́тски, гдⷭ҇и, ꙗ҆ви́лсѧ є҆сѝ человѣ́кѡмъ, ꙗ҆́коже
подоба́ше ви́дѣнꙋ тебѣ̀ бы́ти: ю҆́же и҆ показа́лъ є҆сѝ ꙗ҆́кѡ и҆́стиннꙋю бцⷣꙋ и҆ вѣ́рныхъ
помо́щницꙋ, є҆ди́не чл҃вѣколю́бче.

=Катава́сїа:= ~Нбⷭ҇нагѡ крꙋ́га верхотво́рче гдⷭ҇и, и҆ цр҃кве зижди́телю, ты̀ менѐ ᲂу҆твердѝ въ
любвѝ твое́й, жела́нїй кра́ю, вѣ́рныхъ ᲂу҆твержде́нїе, є҆ди́не чл҃вѣколю́бче.

=Сѣда́ленъ, гла́съ д҃.=
{{text_align=center}}

=Подо́бенъ: Оу҆=диви́сѧ і҆ѡ́сифъ:
{{text_align=center}}

~Вкꙋ́пѣ предста́ша хрⷭ҇тꙋ̀ ла́зарєвы сєстры̀, и҆ слезѧ́ща го́рцѣ и҆ пла́чꙋщѧ рѣ́ша є҆мꙋ̀: гдⷭ҇и,
ᲂу҆́мре ла́зарь. ѻ҆́нъ же, ꙗ҆́кѡ бг҃ъ не невѣ́дый погребе́нїѧ, вопроша́ше ѿ ни́хъ: гдѣ̀ положи́сте
є҆го̀; и҆ пристꙋпи́въ ко гро́бꙋ, возглаша́ше четверодне́внаго ла́зарѧ. ѻ҆́нъ же воста̀, и҆
покланѧ́шесѧ є҆го воскреси́вшемꙋ.

=Сла́ва, и҆ ны́нѣ, гла́съ и҃.=
{{text_align=center}}

=Подо́бенъ:= ~Премꙋ́дрость и҆ сло́во:
{{text_align=center}}

~Предвѣ́дый всѧ́чєскаѧ ꙗ҆́кѡ творе́цъ, въ виѳа́нїи проре́клъ є҆сѝ ᲂу҆ч҃нкѡ́мъ твои̑мъ: дрꙋ́гъ
на́шъ ла́зарь ᲂу҆́спе дне́сь. и҆ вѣ́дый вопроша́лъ є҆сѝ, глаго́лѧ: гдѣ̀ положи́сте є҆го̀: и҆ ѻ҆ц҃ꙋ̀
помоли́лсѧ є҆сѝ, прослези́всѧ ꙗ҆́кѡ человѣ́къ: тѣ́мже и҆ возгласи́въ, є҆го́же люби́лъ є҆сѝ, ѿ
а҆́да возста́вилъ є҆сѝ, гдⷭ҇и, четверодне́внаго ла́зарѧ. сегѡ̀ ра́ди вопїе́мъ тебѣ̀: прїимѝ,
хрⷭ҇тѐ бж҃е, дерза́ющихъ приноси́ти хвале́нїе, и҆ сподо́би всѣ́хъ сла́вы твоеѧ̀.

=Пѣ́снь д҃.=
{{text_align=center}}

=І҆рмо́съ: Оу҆=слы́шахъ, гдⷭ҇и, смотре́нїѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ
твоѐ бж҃ество̀.

~Не посо́бника тре́бꙋѧй, но смотре́нїе соверша́ѧй неизрече́нное, молѧ́сѧ возста́вилъ є҆сѝ ме́ртва
четверодне́внаго, всеси́льне.

~Ѻ҆ц҃ꙋ̀ соприсносꙋ́щное сло́во и҆ бг҃ъ пре́жде зри́мый, ны́нѣ ꙗ҆́кѡ человѣ́къ мо́литсѧ, мол҃твы
всѣ́хъ прїе́млѧй.

~Гла́съ тво́й, сп҃се, разрꙋшѝ сме́рти всю̀ си́лꙋ, ѡ҆снова̑нїѧ же а҆́дѡва бж҃е́ственною твое́ю
си́лою поколеба́шасѧ.

=Бг҃оро́диченъ:= ~Дв҃ꙋ воспои́мъ, ꙗ҆́кѡ по ржⷭ҇твѣ̀ дв҃ꙋ пребы́вшꙋю, и҆ ро́ждшꙋю хрⷭ҇та̀ бг҃а, ѿ
прельще́нїѧ мі́ръ и҆зба́вльшаго.

=И҆́ный.=
{{text_align=center}}

=І҆рмо́съ:= ~Ты̀ моѧ̀ крѣ́пость, гдⷭ҇и:

~Ты̀ ꙗ҆́кѡ па́стырь и҆схити́лъ є҆сѝ, сп҃се, человѣ́ка, растлѣ́вша ᲂу҆жѐ четверодне́вна,
зижди́телю, ѿ во́лка вои́стиннꙋ лю́тагѡ и҆ всеѧ́дца, ꙗ҆́кѡ всеси́ленъ и҆ гдⷭ҇ь, си́мъ проѧвлѧ́ѧ
ны́нѣ всемі́рнꙋю сла́вꙋ твоегѡ̀ тридне́внагѡ воста́нїѧ.

~Тѧ̀ жи́знь ви́дѧщѧ, хрⷭ҇тѐ, сꙋ́щыѧ съ ма́рѳою вопїѧ́хꙋ: а҆́ще бы бы́лъ є҆сѝ здѣ̀, гдⷭ҇и,
просвѣще́нїе всѣ́хъ и҆ жи́знь, ѿню́дъ не бы̀ ᲂу҆́мерлъ, ме́ртвъ не ꙗ҆ви́лсѧ бы ла́зарь. жи́знь же
ᲂу҆ме́ршихъ сы́й, чл҃вѣколю́бче, ты̀ въ ра́дость прелага́еши пла́чь и҆́хъ.

=Сла́ва:= ~Тебє̀ и҆сто́чника боѧ́тсѧ, гдⷭ҇и, бє́здны, тебѣ̀ рабо́таютъ во́ды всѧ́чєскїѧ: тебє̀
трепе́щꙋтъ, хрⷭ҇тѐ, привра̑тницы а҆́дѡвы, и҆ закле́пы держа́вою твое́ю разрꙋша́ютсѧ, ла́зарю
воскре́сшꙋ и҆з̾ ме́ртвыхъ гла́сомъ твои́мъ, всеси́льне сп҃се чл҃вѣколю́бче.

=Бг҃оро́диченъ:= ~Ты̀ вѣ̑рнымъ похвала̀ є҆сѝ, безневѣ́стнаѧ, ты̀ предста́тельство, ты̀ и҆
прибѣ́жище хрⷭ҇тїа́нѡмъ, стѣна̀ и҆ приста́нище: къ сн҃ꙋ бо твоемꙋ̀ молє́нїѧ прино́сиши,
всенепоро́чнаѧ, и҆ сп҃са́еши ѿ бѣ́дъ вѣ́рою и҆ любо́вїю бцⷣꙋ чтⷭ҇ꙋю тѧ̀ вѣ́дꙋщыѧ.

=Катава́сїа:= ~Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀ мо́й бг҃ъ, ты̀ моѐ ра́дованїе,
не ѡ҆ста́вль нѣ́дра ѻ҆́ч҃а и҆ на́шꙋ нищетꙋ̀ посѣти́въ, тѣ́мъ съ прⷪ҇ро́комъ а҆ввакꙋ́момъ зовꙋ́ ти:
си́лѣ твое́й сла́ва, чл҃вѣколю́бче.

=Пѣ́снь є҃.=
{{text_align=center}}

=І҆рмо́съ:= ~Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ Є҆́сть
чꙋжда́ѧ тьма́ ѡ҆каѧ́ннаго; но ѡ҆братѝ мѧ, и҆ къ свѣ́тꙋ за́повѣдей твои́хъ пꙋти̑ моѧ̑ напра́ви,
молю́сѧ.

~Предста́въ ла́заревꙋ гро́бꙋ, чл҃вѣколю́бче, сего̀ призва́лъ є҆сѝ, и҆ жи́знь по́далъ є҆сѝ: ꙗ҆́кѡ
жи́знь безсме́ртнаѧ сы́й человѣ́кѡмъ всѣ̑мъ, ꙗ҆́кѡ бг҃ъ ꙗ҆́вѣ предвозвѣща́ѧ бꙋ́дꙋщее воскрⷭ҇нїе.

~Свѧ́занъ нога́ма ла́зарь хожда́ше, чꙋ́до въ чꙋдесѣ́хъ: и҆́бо бо́лїй возбранѧ́ющагѡ ꙗ҆ви́сѧ
ᲂу҆крѣплѧ́ѧй хрⷭ҇то́съ, є҆гѡ́же сло́вꙋ всѧ̑ раболѣ́пнѡ слꙋ́жатъ, ꙗ҆́кѡ бг҃ꙋ и҆ влⷣцѣ рабѡ́тающа.

~Ме́ртва смердѧ́ща ла́зарѧ воздви́гнꙋвый четверодне́вна, хрⷭ҇тѐ, возста́ви мѧ̀ ᲂу҆ме́рщвле́на ны́нѣ
грѣхмѝ и҆ положе́на въ ро́вѣ и҆ те́мнѣй сѣ́ни сме́ртнѣй: и҆ ꙗ҆́кѡ бл҃госе́рдъ и҆зба́ви и҆ сп҃си́
мѧ.

=И҆́нъ. І҆рмо́съ то́йже.=
{{text_align=center}}

~Ѻ҆ц҃ꙋ̀ сла́вꙋ воздаѧ̀, ꙗ҆́кѡ не бг҃опроти́вный, моли́лсѧ є҆сѝ ты̀, ᲂу҆вѣрѧ́ѧ предстоѧ́щїй
наро́дъ, долготерпѣли́ве, и҆ бл҃годаре́нїе твоемꙋ̀ ѻ҆ц҃ꙋ̀ приносѧ̀, повелѣ́нїемъ воздвиза́ѧ
ла́зарѧ.

~Ѽ гла́са бг҃овѣща́ннагѡ и҆ бж҃е́ственныѧ си́лы держа́вы твоеѧ̀, сп҃се, є҆́юже а҆́дѡва врата̀
всеѧ́дныѧ сме́рти сокрꙋши́лъ є҆сѝ! но и҆схити́ мѧ ѿ страсте́й мои́хъ, ꙗ҆́коже пре́жде
четверодне́вна твоего̀ дрꙋ́га ла́зарѧ.

=Сла́ва:= ~Мл҃твами ла́зарѧ, ма́рѳы же и҆ марі́и, на́съ сподо́би зри́тєли бы́ти крⷭ҇та̀ и҆ стрⷭ҇те́й
твои́хъ, гдⷭ҇и, и҆ свѣтонѡ́сицы и҆ цари́цы дне́й, воскрⷭ҇нїѧ твоегѡ̀, чл҃вѣколю́бче.

=Бг҃оро́диченъ:= ~Мт҃рнее дерзнове́нїе къ сн҃ꙋ твоемꙋ̀ и҆мꙋ́щи, пречⷭ҇таѧ, сро́днагѡ промышле́нїѧ
ѡ҆ на́съ не пре́зри, мо́лимсѧ, занѐ тѧ̀ є҆ди́нꙋ хрⷭ҇тїа́не ко влⷣцѣ ᲂу҆милостивле́нїе
бл҃гопрїѧ́тное предлага́емъ.

=Катава́сїа:= ~Вскꙋ́ю мѧ̀ ѿри́нꙋлъ є҆сѝ:

=Ѿсе́лѣ начина́етсѧ четверопѣ́снецъ господи́на космы̀.=
{{text_align=center}}

=І҆рмосы̀ по два́жды, тропарѝ на в҃і. Гла́съ и҃.=
{{text_align=center}}

=Пѣ́снь ѕ҃.=
{{text_align=center}}

=І҆рмо́съ:= ~І҆ѡ́нꙋ въ ки́тѣ, гдⷭ҇и, є҆ди́наго всели́лъ є҆сѝ: мене́ же свѧ́заннаго мре́жами
вра́жїѧми, ꙗ҆́кѡ ѿ тлѣ́нїѧ ѻ҆́наго, сп҃сѝ.

~Любы̀ ѿведѐ тебѐ, гдⷭ҇и, въ виѳа́нїю къ ла́зарю, и҆ сего̀ ᲂу҆жѐ смердѧ́ща воскреси́лъ є҆сѝ
ꙗ҆́кѡ бг҃ъ, и҆ ѿ ᲂу҆́зъ а҆́довыхъ сп҃слъ є҆сѝ.

~Ма́рѳа ᲂу҆́бѡ ѿча́ѧсѧ ѡ҆ ла́зарѣ, ꙗ҆́кѡ ᲂу҆жѐ четверодне́внѣ: хрⷭ҇то́съ же и҆стлѣ́вшаго воскр҃сѝ
ꙗ҆́кѡ бг҃ъ, и҆ къ жи́зни преведѐ глаго́ломъ.

=И҆́ный, і҆ѡа́нна мона́ха. Гла́съ то́йже.=
{{text_align=center}}

=І҆рмо́съ:= ~Ѡ҆чи́сти мѧ̀, сп҃се:

~Бг҃ъ сы́й и҆́стинный, ла́зарево вѣ́далъ є҆сѝ ᲂу҆спе́нїе, и҆ сїѐ ᲂу҆ч҃нкѡ́мъ твои̑мъ
предвозвѣсти́лъ є҆сѝ, ᲂу҆вѣрѧ́ѧ, влⷣко, бж҃ества̀ твоегѡ̀ безпредѣ́льное дѣ́йство.

~Пло́тїю ѡ҆пи́санъ сы́й неѡпи́санный, въ виѳа́нїю прише́дъ, ꙗ҆́кѡ человѣ́къ, влⷣко, слези́ши над̾
ла́заремъ, ꙗ҆́кѡ бг҃ъ же во́лею воскреша́еши четверодне́внаго.

=Катава́сїа:= ~Ѡ҆чи́сти мѧ̀, сп҃се: мнѡ́га во беззакѡ́нїѧ моѧ̑, и҆ и҆з̾ глꙋбины̀ ѕѡ́лъ возведѝ,
молю́сѧ: къ тебѣ́ бо возопи́хъ, и҆ ᲂу҆слы́ши мѧ̀, бж҃е сп҃се́нїѧ моегѡ̀.

=Конда́къ, гла́съ в҃.=
{{text_align=center}}

=Подо́бенъ:= ~Вы́шнихъ и҆щѧ̀:
{{text_align=center}}

**~В**сѣ́хъ ра́дость хрⷭ҇то́съ, и҆́стина, свѣ́тъ, жи́знь мі́ра, воскрⷭ҇нїе, сꙋ́щымъ на землѝ
ꙗ҆ви́сѧ свое́ю бл҃гостїю, и҆ бы́сть ѡ҆́бразъ воскрⷭ҇нїѧ, всѣ̑мъ подаѧ̀ бж҃е́ственное
ѡ҆ставле́нїе.

=І҆́косъ: Оу҆=ч҃нкѡ́мъ созда́тель всѣ́хъ предвѣща̀, глаго́лѧ: бра́тїѧ и҆ зна́емїи, на́шъ дрꙋ́гъ
ᲂу҆́спе, си́ми предглаго́лѧ и҆ ᲂу҆чѧ̀, ꙗ҆́кѡ всѧ̑ вѣ́сть, ꙗ҆́коже созда́тель всѣ́хъ. и҆́демъ ᲂу҆́бо,
по́йдемъ и҆ ᲂу҆ви́димъ стра́нное погребе́нїе и҆ рыда́нїе марі́ино, и҆ ла́заревъ гро́бъ ᲂу҆́зримъ:
та́мѡ бо хощꙋ̀ чꙋдодѣ́йствовати, соверша́ѧ крⷭ҇та̀ предначина́нїе и҆ всѣ̑мъ подаѧ̀ бж҃е́ственное
ѡ҆ставле́нїе.

=Сѷнаѯа́рїй.=
{{text_align=center}}

=Стїхѝ:= ~Рыда́еши, і҆и҃се: сїѐ сме́ртнагѡ сꙋщества̀:

~Ѡ҆живлѧ́еши дрꙋ́га твоего̀: сїѐ бж҃е́ственныѧ крѣ́пости.

**~В**ъ сі́й де́нь, въ сꙋббѡ́тꙋ ва́їй, пра́зднꙋемъ воста́нїе ст҃а́гѡ и҆ пра́веднагѡ дрꙋ́га
хрⷭ҇то́ва, ла́зарѧ четверодне́внагѡ. Се́й є҆вре́инъ ᲂу҆́бѡ бѧ́ше ро́домъ, фарїсе́й же ᲂу҆че́нїемъ,
и҆ сы́нъ, ꙗ҆́коже нѣ́гдѣ ᲂу҆казꙋ́етсѧ, фарїсе́а сі́мѡна, ѿ виѳа́нїи ве́си. Гдⷭ҇ꙋ же на́шемꙋ і҆и҃сꙋ
хрⷭ҇тꙋ̀ по землѝ ходѧ́щꙋ, сп҃се́нїѧ ра́ди ро́да на́шегѡ, се́й въ содрꙋ́жество є҆мꙋ̀ соединѧ́етсѧ.
Поне́же къ сі́мѡнꙋ хрⷭ҇то́съ ча́стѡ бесѣ́доваше, и҆ то́й бо ѡ҆ воскрⷭ҇нїи ме́ртвыхъ ѕѣлѡ̀
вопроша́ше, и҆ въ до́мъ є҆гѡ̀ хрⷭ҇то́съ прихожда́ше мно́гажды, тѣ́мже и҆ ла́зарь люби́мый дрꙋ́гъ
є҆мꙋ̀ быва́етъ: не то́йже є҆ди́нъ, но и҆ сєстры̀ є҆гѡ̀ двѣ̀, ма́рѳа ꙗ҆́вѣ и҆ марі́а. Сп҃си́тельнѣй
же стрⷭ҇ти ᲂу҆же́ приближа́ющейсѧ, подоба́ше воскрⷭ҇нїѧ та́инствꙋ и҆звѣ́стнѣе ᲂу҆вѣ́ритисѧ. Бѧ́ше
ᲂу҆̀бо і҆и҃съ пребыва́ѧ ѡ҆б̾ ѻ҆́нъ по́лъ і҆орда́на, пе́рвѣе і҆аі́ровꙋ дще́рь и҆ вдови́ча сы́на
воскреси́въ и҆з̾ ме́ртвыхъ, дрꙋ́гъ же є҆гѡ̀ ла́зарь, недꙋ́гомъ тѧ́жкимъ ѡ҆б̾ѧ́тъ бы́въ, ᲂу҆́мре.
І҆и҃съ ᲂу҆̀бо, и҆ не сы́й та́мѡ, ᲂу҆ч҃нкѡ́мъ глаго́летъ: ла́зарь дрꙋ́гъ на́шъ ᲂу҆́спе. И҆ ма́лѡ
па́ки преста́въ, речѐ: ла́зарь ᲂу҆́мре. Прихо́дитъ ᲂу҆̀бо въ виѳа́нїю, і҆орда́нъ ѡ҆ста́вль, ѿ
се́стръ є҆гѡ̀ и҆звѣще́нъ бы́въ: ѿстои́тъ же виѳа́нїа ѿ і҆ерⷭ҇ли́ма а҆́ки ста́дїй пѧтьна́десѧть. И҆
пред̾ꙋсрѣто́ша є҆го̀ сестры̀ ла́зарєвы, глаго́лющѧ: гдⷭ҇и, а҆́ще бы є҆сѝ бы́лъ здѣ̀, не бы̀
ᲂу҆́мерлъ на́шъ бра́тъ: но и҆ ны́нѣ, а҆́ще хо́щеши, воздви́гнеши и҆̀, мо́жеши бо. Вопроша́етъ же ѿ
наро́да і҆и҃съ: гдѣ̀ положи́сте є҆го̀; И҆ а҆́бїе всѝ поидо́ша на грѡ́бъ. И҆ ка́мени взѧ́тꙋ бы́вшꙋ,
ма́рѳа глаго́летъ: гдⷭ҇и, ᲂу҆жѐ смерди́тъ, четверодне́венъ бо є҆́сть. Помоли́всѧ і҆и҃съ, и҆ сле́зы
над̾ ᲂу҆ме́ршимъ пролїѧ́въ, гла́сомъ ве́лїимъ воззва̀: ла́заре, грѧдѝ во́нъ. И҆ а҆́бїе ᲂу҆ме́рый
и҆зы́де: и҆ разрѣше́нъ бы́въ, ѿи́де въ до́мъ. Сїѐ стра́нное чꙋ́до на за́висть воздвиза́етъ
є҆врє́йскїѧ лю́ди, и҆ на хрⷭ҇та̀ возбѣша́ютсѧ: і҆и҃съ же па́ки ᲂу҆кло́ньсѧ ѿи́де. А҆рхїерє́и же и҆
ла́зарѧ ᲂу҆би́ти помышлѧ́хꙋ, занѐ мно́зи, є҆го̀ зрѧ́ще, ко хрⷭ҇тꙋ̀ прилага́хꙋсѧ. Но ѻ҆́нъ,
замышлѧ́ємаѧ разꙋмѣ́въ, на кѵ́пръ ѻ҆́стровъ ᲂу҆бѣга́етъ, и҆ по́слѣжде ѿ а҆пⷭ҇лѡвъ а҆рхїере́й
поставлѧ́етсѧ кѷтїе́йскагѡ гра́да. До́брѣ же и҆ бг҃олюбе́знѣ пожи́въ, три́десѧть лѣ́тъ по ѡ҆жи́тїи
свое́мъ, ᲂу҆мира́етъ па́ки, и҆ та́можде погреба́етсѧ, мнѡ́гаѧ чꙋдеса̀ содѣ́ѧвъ. Глаго́летсѧ же,
ꙗ҆́кѡ по ѡ҆жи́тїи ничесѡ́же ꙗ҆́дѧ́ше кромѣ̀ ᲂу҆слажда́ющагѡ, и҆ ꙗ҆́кѡ є҆гѡ̀ ѡ҆мофо́ръ пречⷭ҇таѧ
бж҃їѧ мт҃и, свои́ма ᲂу҆гото́вльши рꙋка́ма, є҆мꙋ̀ дарова̀. Сегѡ̀ честны̑ѧ и҆ ст҃ы̑ѧ мѡ́щи
премꙋ́дрѣйшїй ца́рь ле́въ, по нѣ́коемꙋ видѣ́нїю бж҃е́ственнѣйшемꙋ, ѿтꙋ́дꙋ пренесѐ, и҆ въ
созда́ннѣмъ ѿ негѡ̀ въ кѡнстантїногра́дѣ во и҆́мѧ сегѡ̀ ст҃а́гѡ хра́мѣ че́стнѡ и҆ многоцѣ́ннѡ
положѝ, ѡ҆деснꙋ́ю хра́ма ѿ вхо́да, въ проти́внѣй сщ҃е́нномꙋ ѻ҆лтарю̀ стѣнѣ̀. И҆ ны́нѣ є҆щѐ
пребыва́ютъ честны̑ѧ є҆гѡ̀ мѡ́щи, неизрече́нное нѣ́кое бл҃гово́нїе соверша́ющѧ.

~Пра́здноватисѧ же въ настоѧ́щїй де́нь вчини́сѧ є҆гѡ̀ воста́нїе, занѐ ст҃і́и и҆ бг҃оно́снїи
ѻ҆тцы̀ на́ши, па́че же ст҃і́и а҆пⷭ҇ли, по четыредесѧтодне́внѣмъ постѣ̀ ѻ҆чище́нїѧ ра́ди, хотѧ́ще
ст҃ы̑ѧ стрⷭ҇ти гдⷭ҇а на́шегѡ і҆и҃са хрⷭ҇та̀ положи́ти, и҆ сїѐ чꙋ́до наипа́че ѡ҆брѣ́тше ꙗ҆́кѡ
нача́ло и҆ винꙋ̀ і҆ꙋде́йскагѡ на хрⷭ҇та̀ неи́стовства, посемꙋ̀ здѣ̀ преесте́ственное сїѐ чꙋ́до
положи́ша. Ѡ҆ се́мъ же є҆ди́нъ є҆ѵⷢ҇лі́стъ і҆ѡа́ннъ пи́шетъ, ꙗ҆́кѡ дрꙋги̑мъ є҆ѵⷢ҇лі́стѡмъ
ѡ҆ста́вльшымъ сїѐ: ꙗ҆́вѣ є҆щѐ жи́въ бѣ̀ ла́зарь и҆ ви́димь. Глаго́летсѧ же, ꙗ҆́кѡ҆ сегѡ̀ ра́ди
сама́гѡ написа́сѧ и҆ про́чее ѿ і҆ѡа́нна є҆ѵⷢ҇лїе: занѐ ничесѡ́же дрꙋзі́и воспомѧнꙋ́ша ѡ҆
безнача́льнѣмъ рожде́нїи хрⷭ҇то́вѣ. Сїе́ бо бѧ́ше и҆ско́мое ᲂу҆вѣ́ритисѧ, ꙗ҆́кѡ хрⷭ҇то́съ бѣ̀ сн҃ъ
бж҃їй и҆ бг҃ъ, и҆ ꙗ҆́кѡ воскре́се и҆ воскрⷭ҇нїе бꙋ́детъ мє́ртвымъ: є҆́же ла́заремъ па́че
ᲂу҆вѣрѧ́етсѧ. Ничто́же ла́зарь речѐ ѡ҆ сꙋ́щихъ во а҆́дѣ: и҆лѝ занѐ не ѡ҆ста́влено бы́сть ви́дѣти
сꙋ̑щаѧ та́мѡ, и҆лѝ ви́дѣвшꙋ молча́ти ѡ҆ си́хъ повелѣ́но бы́сть.

~Мл҃твами дрꙋ́га твоегѡ̀ ла́зарѧ, хрⷭ҇тѐ бж҃е, поми́лꙋй на́съ. А҆ми́нь.

=Пѣ́снь з҃.=
{{text_align=center}}

=І҆рмо́съ:= ~Ѻ҆́троцы є҆вре́йстїи въ пещѝ попра́ша пла́мень дерзнове́ннѡ, и҆ на ро́сꙋ ѻ҆́гнь
преложи́ша, вопїю́ще: бл҃гослове́нъ є҆сѝ, гдⷭ҇и бж҃е, во вѣ́ки.

~Прослези́всѧ ꙗ҆́кѡ человѣ́къ, ще́дре, воскреси́лъ є҆сѝ ꙗ҆́кѡ бг҃ъ сꙋ́щаго во гро́бѣ, и҆ разрѣше́нъ
ѿ а҆́да ла́зарь взыва́ше: бл҃гослове́нъ є҆сѝ, гдⷭ҇и бж҃е, во вѣ́ки.

~И҆зы́де пово́йми повѧ́занъ, ѿ про́пасти а҆́да и҆ тьмы̀ ᲂу҆бѣ́гъ влⷣчнимъ сло́вомъ, ла́зарь,
взыва́ѧ: бл҃гослове́нъ є҆сѝ, гдⷭ҇и бж҃е, во вѣ́ки.

=И҆́ный.=
{{text_align=center}}

=І҆рмо́съ:= ~Ѿ і҆ꙋде́и доше́дше:

~Над̾ дрꙋ́гомъ прослези́всѧ, ма̑рѳины сле́зы ᲂу҆толи́лъ є҆сѝ, ще́дре, и҆ стрⷭ҇тїю во́льною ѿѧ́лъ
є҆сѝ ѿ лица̀ люде́й твои́хъ всѧ́кꙋю сле́зꙋ: ѻ҆тє́цъ на́шихъ бж҃е, бл҃гослове́нъ є҆сѝ.

~Жи́зни власти́телю, сп҃се, ме́ртваго ꙗ҆́кѡ ѿ сна̀ воззва́лъ є҆сѝ, и҆ сло́вомъ а҆́довꙋ ᲂу҆тро́бꙋ
расто́ргнꙋвъ, воскреси́лъ є҆сѝ пою́ща: ѻ҆тє́цъ на́шихъ бж҃е, бл҃гослове́нъ є҆сѝ.

~Мертвеца̀ смердѧ́ща, свѧ́зана пово́йми, влⷣко, воздви́гнꙋлъ є҆сѝ. и҆ менѐ, свѧ́заннаго плени́цами
прегрѣше́нїй возста́ви пою́ща: ѻ҆тє́цъ на́шихъ бж҃е, бл҃гослове́нъ є҆сѝ.

=Катава́сїа:= ~Ѿ і҆ꙋде́и доше́дше, ѻ҆́троцы въ вавѷлѡ́нѣ дре́вле вѣ́рою трⷪ҇ческою пла́мень пе́щный
попра́ша, пою́ще: ѻ҆тє́цъ на́шихъ бж҃е, бл҃гослове́нъ є҆сѝ.

=Пѣ́снь и҃.=
{{text_align=center}}

=І҆рмо́съ:= ~Мꙋсїкі̑йскимъ ѻ҆рга́нѡмъ согласꙋ́ющымъ, и҆ лю́демъ безчи́слєннымъ покланѧ́ющымсѧ
ѡ҆́бразꙋ въ деи́рѣ, трїѐ ѻ҆́троцы не повинꙋ́вшесѧ, гдⷭ҇а воспѣва́хꙋ и҆ славосло́влѧхꙋ во всѧ̑
вѣ́ки.

~Ꙗ҆́кѡ па́стырь а҆́гнца взыска́въ и҆ ѿ во́лка лю́тагѡ гꙋби́телѧ и҆схити́въ, побѣди́телю, растлѣ́вша
ѡ҆бнови́лъ є҆сѝ вопїю́ща тебѣ̀: по́йте и҆ превозноси́те во всѧ̑ вѣ́ки.

~Ꙗ҆́кѡ чл҃вѣ́къ гро́ба и҆ска́лъ є҆сѝ, ме́ртваго ꙗ҆́кѡ содѣ́тель воскреси́въ, повелѣ́нїемъ твои́мъ
влⷣчнимъ. тогѡ̀ а҆́дъ ᲂу҆жасе́сѧ, вопїю́ща тебѣ̀: по́йте и҆ превозноси́те во всѧ̑ вѣ́ки.

=И҆́ный.=
{{text_align=center}}

=І҆рмо́съ:= ~Цр҃ѧ̀ нбⷭ҇наго:

~Вопроша́еши ᲂу҆́бѡ ꙗ҆́кѡ чл҃вѣ́къ, ꙗ҆́кѡ бг҃ъ же воскреша́еши сло́вомъ четверодне́внаго: тѣ́мже тѧ̀
пое́мъ всѧ̑ вѣ́ки.

~Тебѣ̀, влⷣко, ꙗ҆́коже до́лгъ сро́дника, марі́а бл҃горазꙋ́мнѡ приноша́етъ мѵ́ро, воспѣва́ющи во всѧ̑
вѣ́ки.

~Призыва́еши ᲂу҆́бѡ ꙗ҆́кѡ чл҃вѣ́къ ѻ҆ц҃а̀, ꙗ҆́кѡ бг҃ъ же ла́зарѧ воздвиза́еши: тѣ́мже тѧ̀ пое́мъ,
хрⷭ҇тѐ, во вѣ́ки.

=Хва́лимъ, бл҃гослови́мъ, покланѧ́емсѧ гдⷭ҇еви:=

=Катава́сїа:= ~Цр҃ѧ̀ нбⷭ҇наго, є҆го́же пою́тъ во́и а҆́гг҃льстїи, по́йте и҆ превозноси́те во всѧ̑
вѣ́ки.

=Чтⷭ҇нѣ́йшꙋю не стїхосло́витсѧ.=
{{text_align=center}}

=Пѣ́снь ѳ҃.=
{{text_align=center}}

=І҆рмо́съ:= ~Чтⷭ҇ꙋю сла́внѡ почти́мъ, лю́дїе, бцⷣꙋ, ѻ҆́гнь бж҃ества̀ прїи́мшꙋю во чре́вѣ
неѡпа́льнѡ, пѣ́сньми велича́имъ.

~Лю́дїе ви́дѣвше ходѧ́ща мертвеца̀ четверодне́вна, ᲂу҆диви́вшесѧ чꙋдесѝ, вопїѧ́хꙋ и҆зба́вителю:
бг҃а тѧ̀ въ пѣ́снехъ велича́емъ.

~Пред̾ꙋвѣрѧ́ѧ сла́вное воста́нїе твоѐ, ѽ сп҃се мо́й, ме́ртва четверодне́вна ла́зарѧ и҆з̾ а҆́да
свобожда́еши: въ пѣ́снехъ тѧ̀ велича́ю.

=И҆́ный.=
{{text_align=center}}

=І҆рмо́съ:= ~Вои́стиннꙋ бцⷣꙋ:

~Почита́ѧ твоего̀ ѻ҆ц҃а̀ и҆ показꙋ́ѧ, ꙗ҆́кѡ не бг҃опроти́венъ є҆сѝ, мл҃твꙋ дѣ́еши, хрⷭ҇тѐ,
самовла́стнѡ воздви́гъ четверодне́внаго.

~И҆з̾ гро́ба четверодне́внаго ла́зарѧ воздви́гнꙋвъ, хрⷭ҇тѐ мо́й, тридне́внагѡ воста́нїѧ свидѣ́телѧ
всеи́стиннаго всѣ̑мъ показꙋ́еши.

~Хо́диши, и҆ пла́чеши, и҆ вѣща́еши, сп҃се мо́й, показꙋ́ѧ человѣ́ческое твоѐ дѣ́йство: бж҃е́ственное
же ꙗ҆влѧ́ѧ, воздвиза́еши ла́зарѧ.

~Содѣ́ѧлъ є҆сѝ неизрече́ннѡ, влⷣко сп҃се мо́й, по ѻ҆бою̀ двою̀ твоє́ю є҆стєствꙋ̀, самовла́стною
во́лею сп҃се́нїе моѐ.

=Катава́сїа:= ~Вои́стиннꙋ бцⷣꙋ тѧ̀ и҆сповѣ́дꙋемъ сп҃се́ннїи тобо́ю, дв҃о чтⷭ҇аѧ, съ безпло́тными
ли̑ки тѧ̀ велича́юще.

=Та́же на гла́съ а҃:= ~Ст҃ъ гдⷭ҇ь бг҃ъ на́шъ. =Три́жды.=
{{text_align=center}}

=Є҆ѯапостїла́рїй самогла́сенъ, два́жды:=
{{text_align=center}}

~Сло́вомъ твои́мъ, сло́ве бж҃їй, ла́зарь ны́нѣ востае́тъ, къ житїю̀ па́ки поте́къ: и҆ съ вѣ́твьми
лю́дїе тѧ̀, держа́вне, почита́ютъ, ꙗ҆́кѡ въ коне́цъ погꙋби́ши а҆́дъ сме́ртїю твое́ю.

=Сла́ва, и҆ ны́нѣ, и҆́нъ, подо́бенъ, є҆ди́ножды:=
{{text_align=center}}

~Ла́заремъ тѧ̀ хрⷭ҇то́съ ᲂу҆жѐ разрꙋша́етъ, сме́рте: и҆ гдѣ̀ твоѧ̀ а҆́де, побѣ́да; виѳа́нїи пла́чь
ны́нѣ на тебѐ преставлѧ́етсѧ. всѝ вѣ̑тви побѣ́ды томꙋ̀ принесе́мъ.

=На хвали́техъ поста́вимъ стїхѡ́въ и҃, и҆ пое́мъ стїхи̑ры самогла́сны, гла́съ а҃.=
{{text_align=center}}

=Сті́хъ:= ~Сотвори́ти въ ни́хъ сꙋ́дъ напи́санъ.

~Воскрⷭ҇нїе и҆ жи́знь человѣ́кѡмъ сы́й, хрⷭ҇тѐ, гро́бꙋ ла́заревꙋ предста́лъ є҆сѝ, ᲂу҆вѣрѧ́ѧ на́мъ
два̀ сꙋщества̑ твоѧ̑, долготерпѣли́ве. ꙗ҆́кѡ бг҃ъ и҆ чл҃вѣ́къ ѿ чтⷭ҇ыѧ дв҃ы прише́лъ є҆сѝ. ꙗ҆́коже
бо чл҃вѣ́къ вопроша́лъ є҆сѝ: гдѣ̀ погребе́сѧ; и҆ ꙗ҆́коже бг҃ъ воскреси́лъ є҆сѝ живоно́снымъ
манове́нїемъ четверодне́внаго.

~Ла́зарѧ ᲂу҆ме́рша четверодне́внаго воскреси́лъ є҆сѝ и҆з̾ а҆́да, хрⷭ҇тѐ, пре́жде твоеѧ̀ сме́рти,
потрѧ́съ сме́ртнꙋю держа́вꙋ и҆ є҆ди́нѣмъ люби́мымъ предвозвѣща́ѧ всѣ́хъ человѣ̑къ ѿ тлѣ́нїѧ
свобожде́нїе. тѣ́мже покланѧ́ющесѧ твое́й всеси́льнѣй вла́сти, вопїе́мъ: бл҃гослове́нъ є҆сѝ,
сп҃се, поми́лꙋй на́съ.

~Ма́рѳа и҆ марі́а сп҃сꙋ глаго́ластѣ: а҆́ще бы здѣ̀ бы́лъ є҆сѝ, гдⷭ҇и, не бы̀ ᲂу҆́мерлъ ла́зарь.
хрⷭ҇то́съ же, воскрⷭ҇нїе ᲂу҆со́пшихъ, сего̀ ᲂу҆жѐ четверодне́внаго и҆з̾ ме́ртвыхъ воскресѝ:
прїиди́те, всѝ вѣ́рнїи, семꙋ̀ поклони́мсѧ, грѧдꙋ́щемꙋ во сла́вѣ сп҃стѝ дꙋ́шы на́шѧ.

~Бж҃ества̀ твоегѡ̀, хрⷭ҇тѐ, ѡ҆́бразы подава́ѧ ᲂу҆ч҃нкѡ́мъ твои̑мъ, въ народѣ́хъ смирѧ́лъ є҆сѝ
себѐ, ᲂу҆таи́ти сїѐ хотѧ̀. тогѡ̀ ра́ди а҆пⷭ҇лѡмъ, ꙗ҆́кѡ провѣ́децъ и҆ бг҃ъ, ла́заревꙋ сме́рть
предре́клъ є҆сѝ: въ виѳа́нїи же присꙋ́тствꙋѧ лю́демъ, дрꙋ́га твоегѡ̀ гро́ба не невѣ́дый,
ᲂу҆вѣ́дѣти и҆ска́ль є҆сѝ ꙗ҆́кѡ чл҃вѣ́къ. но тобо́ю четверодне́венъ воскресы́й, бж҃е́ственнꙋю твою̀
держа́вꙋ ꙗ҆вѝ: всеси́льне гдⷭ҇и, сла́ва тебѣ̀.

=Гла́съ д҃:= ~Четверодне́вна воздви́глъ є҆сѝ дрꙋ́га твоего̀, хрⷭ҇тѐ, и҆ ма́рѳино и҆ марі́ино
рыда́нїе ᲂу҆толи́лъ є҆сѝ, показꙋ́ѧ всѣ̑мъ, ꙗ҆́кѡ ты̀ є҆сѝ всѧ̑ соверша́ѧй бж҃е́ственною си́лою,
самовла́стнымъ хотѣ́нїемъ, є҆мꙋ́же херꙋві́ми вопїю́тъ непреста́ннѡ: ѡ҆са́нна въ вы́шнихъ,
бл҃гослове́нъ є҆сѝ, над̾ всѣ́ми бж҃е, сла́ва тебѣ̀.

~Ма́рѳа марі́и вопїѧ́ше: ᲂу҆ч҃тль предстои́тъ и҆ глаша́етъ тѧ̀, прїидѝ. ѻ҆на́ же ско́рѡ
прише́дши, и҆дѣ́же бѣ̀ стоѧ̀ гдⷭ҇ь, и҆ ви́дѣвши возопѝ, па́дши поклони́сѧ, пречⷭ҇тѣи но́зѣ твоѝ
ѡ҆блобыза́ющи, глаго́лаше: гдⷭ҇и, а҆́ще бы є҆сѝ здѣ̀ бы́лъ, не бы̀ ᲂу҆́мерлъ бра́тъ на́шъ.

=Гла́съ и҃: Сті́хъ:= Воскрⷭ҇нѝ, гдⷭ҇и бж҃е мо́й, да вознесе́тсѧ рꙋка̀ твоѧ̀: не забꙋ́ди ᲂу҆бо́гихъ
твои́хъ до конца̀.

~Ла́зарѧ ᲂу҆ме́рша въ виѳа́нїи воздви́глъ є҆сѝ четверодне́вна: то́кмѡ бо преста́лъ є҆сѝ гро́бꙋ,
гла́съ въ жи́знь ᲂу҆ме́ршемꙋ бы́сть, и҆ возстена́въ а҆́дъ ѿрѣшѝ стра́хомъ. ве́лїе чꙋ́до:
многомлⷭ҇тиве гдⷭ҇и, сла́ва тебѣ̀.

=Сті́хъ:= ~И҆сповѣ́мсѧ тебѣ̀, гдⷭ҇и, всѣ́мъ се́рдцемъ мои́мъ:

~Ꙗ҆́коже ре́клъ є҆сѝ, гдⷭ҇и, ма́рѳѣ: а҆́зъ є҆́смь воскрⷭ҇нїе, дѣ́ломъ сло́во и҆спо́лнилъ є҆сѝ,
и҆з̾ а҆́да воззва́въ ла́зарѧ. и҆ менѐ, чл҃вѣколю́бче, ме́ртва страстьмѝ, ꙗ҆́кѡ сострада́теленъ
воскресѝ, молю́сѧ.

=Сла́ва, гла́съ в҃:= ~Ве́лїе и҆ пресла́вное чꙋ́до соверши́сѧ дне́сь, ꙗ҆́кѡ мертвеца̀
четверодне́внаго и҆з̾ гро́ба возгласи́въ хрⷭ҇то́съ воздви́же, и҆ дрꙋ́га призва̀: славосло́вимъ є҆го̀
ꙗ҆́кѡ пресла́вна, да мл҃твами пра́веднагѡ ла́зарѧ сп҃се́тъ дꙋ́шы на́шѧ.



=И҆ ны́нѣ:= ~Пребл҃гослове́на є҆сѝ, бцⷣе дв҃о:

=Та́же, славосло́вїе вели́кое, и҆ ѿпꙋ́стъ.=
{{text_align=center}}



=На= *=лїтꙋргі́и=* =бл҃жє́нна, пѣ́снь г҃-ѧ и҆ ѕ҃-ѧ, на и҃. По вхо́дѣ тропа́рь пра́здникꙋ. Сла́ва,
и҆ ны́нѣ, конда́къ. Вмѣ́стѡ трист҃а́гѡ пое́мъ:= ~Є҆ли́цы во хрⷭ҇та̀ крⷭ҇ти́стесѧ, во хрⷭ҇та̀
ѡ҆блеко́стесѧ, а҆ллилꙋ́їа. =Прокі́менъ, гла́съ г҃:= ~Гдⷭ҇ь просвѣще́нїе моѐ и҆ сп҃си́тель мо́й,
когѡ̀ ᲂу҆бою́сѧ; =Сті́хъ:= ~Гдⷭ҇ь защи́титель живота̀ моегѡ̀, ѿ когѡ̀ ᲂу҆страшꙋ́сѧ: =А҆пⷭ҇лъ ко
є҆вре́ємъ, зача́ло тл҃г, ѿ полꙋ̀:= ~Бра́тїе, црⷭ҇твїе непоколеби́мо: =Коне́цъ:= ~І҆и҃съ хрⷭ҇то́съ
вчера̀ и҆ дне́сь то́йже, и҆ во вѣ́ки. =А҆ллилꙋ́їа, гла́съ є҃:= ~Гдⷭ҇ь воцр҃и́сѧ, въ лѣ́потꙋ
ѡ҆блече́сѧ. =Сті́хъ:= ~И҆́бо ᲂу҆твердѝ вселе́ннꙋю, ꙗ҆́же не подви́житсѧ. =Є҆ѵⷢ҇лїе ѿ і҆ѡа́нна,
зача́ло л҃ѳ:= ~Во вре́мѧ ѻ҆́но, бѣ̀ нѣ́кто болѧ́й ла́зарь. =Коне́цъ:= ~И҆ ви́дѣвше ꙗ҆̀же сотворѝ
і҆и҃съ, вѣ́роваша въ него̀. =Прича́стенъ:= ~И҆з̾ ᲂу҆́стъ младе́нєцъ и҆ ссꙋ́щихъ соверши́лъ є҆сѝ
хвалꙋ̀. ~А҆ллилꙋ́їа, =три́жды.=

=На трапе́зѣ ᲂу҆чрежда́емсѧ варе́нїемъ со є҆ле́емъ, а҆́ще же и҆ и҆крꙋ̀ и҆́мамы, да да́стсѧ
коемꙋ́ждо бра́тꙋ по трѝ ѻ҆́нгїи, и҆ вїно̀ пїе́мъ.=

\[зрѝ\] =Подоба́етъ вѣ́дати: А҆́ще хра́мъ првⷣнагѡ ла́зарѧ: по ѡ҆бы́чнѣй каѳі́смѣ полѷеле́й:
Велича́нїе ст҃и́тельское, и҆ ѱало́мъ: Оу҆=слы́шите сїѧ̑ всѝ ꙗ҆зы́цы: =Та́же сѣда́ленъ, и҆́же по
г҃-й пѣ́сни. И҆ житїѐ ст҃а́гѡ ла́зарѧ, ѿ нїки́фора ѯанѳопꙋ́ла напи́санное. Степє́нна, а҆нтїфѡ́нъ
а҃-й, д҃-гѡ гла́са. Прокі́менъ:= ~Честна̀ пред̾ гдⷭ҇емъ: =Сті́хъ:= ~Что̀ возда́мъ гдⷭ҇еви: ~Всѧ́кое
дыха́нїе: =Є҆ѵⷢ҇лїе ѿ і҆ѡа́нна, зача́ло л҃ѕ:= ~А҆́зъ є҆́смь две́рь: =ѱало́мъ н҃. Стїхи́ра, гла́съ
ѕ҃:= ~Гдⷭ҇и, гла́съ тво́й разрꙋшѝ: =Канѡ́ны два̀, на д҃і: и҆ катава́сїа в҃-гѡ канѡ́на. По г҃-й
пѣ́сни сѣда́ленъ пра́здника. По ѕ҃-й пѣ́сни конда́къ:= ~Всѣ́хъ ра́дость: =И҆ і҆́косъ. И҆ про́чее
послѣ́дованїе, ꙗ҆́коже ᲂу҆каза́сѧ.=

![Рисунок 8](Pictures/10000000000000A60000003FCF32BCA689F761A2.png)

![Рисунок 7](Pictures/10000000000003790000004F57AE790DD339E47A.png)

*=Въ сꙋббѡ́тꙋ ва́їй ве́чера,=*
{{text_align=center}}

=на ма́лѣй вече́рни, поста́вимъ стїхѝ д҃, и҆ пое́мъ настоѧ́щыѧ стїхи̑ры, гла́съ ѕ҃:=
{{text_align=center}}

=Подо́бенъ:= ~Тридне́венъ воскре́слъ є҆сѝ:
{{text_align=center}}

~Ѿ неѕло́бивыхъ младе́нєцъ хрⷭ҇тѐ, прїѧ́лъ є҆сѝ побѣ́днꙋю пѣ́снь, на жребѧ́ти сѣдѧ̀, грѧды́й ко
стрⷭ҇ти, трист҃ы́мъ пѣ́нїемъ ѿ а҆́гг҃лъ воспѣва́емый.

~Сѐ цр҃ь тво́й, сїѡ́не, кро́токъ и҆ сп҃са́ѧй грѧде́тъ на жребѧ́ти, врагѝ взыскꙋ́ѧй порази́ти въ
крѣ́пости: ра́дꙋйсѧ и҆ красꙋ́йсѧ, съ ва́їами пра́зднꙋющи.

~Воспле́щимъ согла́снѡ, вѣ́рнїи, вѣ̑тви добродѣ́телей и҆ мы̀, ꙗ҆́кѡ ѻ҆́троцы, ны́нѣ приносѧ́ще
хрⷭ҇тꙋ̀: и҆ семꙋ̀ распростре́мъ бж҃е́ственныхъ дѣ́лъ ѡ҆дѣѧ̑нїѧ, и҆ та́инственнѡ сего̀ прїи́мемъ.

~Ва̑їа добродѣ́телей, бра́тїе, принесе́мъ хрⷭ҇тꙋ̀ бг҃ꙋ, грѧдꙋ́щемꙋ на́съ ра́ди человѣ́чески
пострада́ти во́лею, бж҃ества̀ крѣ́постїю всѣ̑мъ безстра́стїе дарова́ти.

=Сла́ва, и҆ ны́нѣ, подо́бенъ то́йже:= ~На плеща́хъ херꙋві́мскихъ ꙗ҆́кѡ бг҃ъ носи́мый, возсѣда́етъ на
жребѧ̀, на́съ ра́ди на закла́нїе грѧды́й во́лею: прїиди́те, ᲂу҆се́рднѡ сего̀ съ ва́їами
воспои́мъ.

=На стїхо́внѣ, гла́съ в҃:=
{{text_align=center}}

=Подо́бенъ:= ~До́ме є҆ѵфра́ѳовъ:
{{text_align=center}}

~Блиста́й, сїѡ́не но́вый,꙳ и҆ ва́їами воспѣва́й꙳ со ѻ҆́трѡки:꙳ сѐ цр҃ь тво́й сп҃са́ѧй꙳ ко стрⷭ҇ти
грѧде́тъ.

=Сті́хъ:= ~И҆з̾ ᲂу҆́стъ младе́нєцъ и҆ ссꙋ́щихъ соверши́лъ є҆сѝ хвалꙋ̀.

~Весели́тесѧ,꙳ а҆да́ме и҆ є҆́ѵо,꙳ со прⷪ҇рѡ́ки,꙳ сѐ воззва́ти ва́съ стрⷭ҇тїю,꙳ гдⷭ҇ь прихо́дитъ.

=Сті́хъ:= ~Гдⷭ҇и гдⷭ҇ь на́шъ, ꙗ҆́кѡ чꙋ́дно и҆́мѧ твоѐ по все́й землѝ.

~Горѣ̀ со ѻ҆ц҃е́мъ꙳ и҆ дх҃омъ,꙳ а҆́гг҃льскꙋю прїе́млѧ пѣ́снь,꙳ ѡ҆бнищава́етъ стра́ннѡ до́лѣ,꙳ и҆
ѻ҆́троческꙋю хвалꙋ́ прїе́млетъ.

=Сла́ва, и҆ ны́нѣ, подо́бенъ то́йже:= ~Пою̀ твоѐ стра́шное꙳ смотре́нїе стра́хомъ,꙳ ѡ҆са́нна
взыва́ю тебѣ̀:꙳ мене́ бо грѧде́ши сп҃стѝ,꙳ бл҃гослове́нный гдⷭ҇и.

~Ны́нѣ ѿпꙋща́еши: ~Трист҃о́е. =И҆ про́чее ꙗ҆́коже ѡ҆бы́чай.=

=И҆ тропарѝ: гла́съ а҃:=
{{text_align=center}}

**~Ѻ҆́**бщее воскрⷭ҇нїе пре́жде твоеѧ̀ стрⷭ҇ти ᲂу҆вѣрѧ́ѧ, и҆з̾ ме́ртвыхъ воздви́глъ є҆сѝ ла́зарѧ,
хрⷭ҇тѐ бж҃е. тѣ́мже и҆ мы̀, ꙗ҆́кѡ ѻ҆́троцы побѣ́ды зна́мєнїѧ носѧ́ще, тебѣ̀ побѣди́телю сме́рти
вопїе́мъ: ѡ҆са́нна въ вы́шнихъ, бл҃гослове́нъ грѧды́й во и҆́мѧ гдⷭ҇не.

=И҆ дрꙋгі́й, гла́съ д҃:=
{{text_align=center}}

**~С**погре́бшесѧ тебѣ̀ креще́нїемъ, хрⷭ҇тѐ бж҃е на́шъ, безсме́ртныѧ жи́зни сподо́бихомсѧ
воскрⷭ҇нїемъ твои́мъ, и҆ воспѣва́юще зове́мъ: ѡ҆са́нна въ вы́шнихъ, бл҃гослове́нъ грѧды́й во и҆́мѧ
гдⷭ҇не.

=И҆ быва́етъ ѿпꙋ́стъ. И҆ вхо́димъ въ трапе́зꙋ.=
{{text_align=center}}

![Рисунок 6](Pictures/10000000000003790000004F57AE790DD339E47A.png)

=Въ сꙋббѡ́тꙋ ва́їй ве́чера,=
{{text_align=center}}

=на вели́цѣй вече́рни, по предначина́тельнѣмъ ѱалмѣ̀, ѡ҆бы́чное стїхосло́вїе.= ~Бл҃же́нъ мꙋ́жъ:
=Каѳі́сма всѧ̀. На Гдⷭ҇и воззва́хъ,= =поста́вимъ стїхѡ́въ і҃. И҆ пое́мъ стїхи̑ры самогла̑сны є҃,
повторѧ́юще ѧ҆̀.=
{{text_align=center}}

=Гла́съ ѕ҃:=
{{text_align=center}}

~Дне́сь бл҃года́ть ст҃а́гѡ дх҃а на́съ собра̀, и҆ всѝ взе́мше крⷭ҇тъ тво́й глаго́лемъ: бл҃гослове́нъ
грѧды́й во и҆́мѧ гдⷭ҇не, ѡ҆са́нна въ вы́шнихъ.

~И҆мѣ́ѧй прⷭ҇то́лъ нб҃о и҆ подно́жїе зе́млю, бг҃а ѻ҆ц҃а̀ сло́во и҆ сн҃ъ соприсносꙋ́щный на жребѧ́ти
безслове́снѣмъ смири́сѧ дне́сь, въ виѳа́нїю прише́дъ. тѣ́мже дѣ́ти є҆врє́йскїѧ, вѣ̑тви рꙋка́ми
держа́ще, хва́лѧхꙋ гла́сомъ: ѡ҆са́нна въ вы́шнихъ, бл҃гослове́нъ грѧды́й цр҃ь і҆и҃левъ.

~Прїиди́те, и҆ мы̀ дне́сь, ве́сь но́вый і҆и҃лю, цр҃ковь ѿ ꙗ҆зы̑къ, со прⷪ҇ро́комъ заха́рїею
возопїи́мъ: ра́дꙋйсѧ ѕѣлѡ̀, дщѝ сїѡ́нѧ, проповѣ́дꙋй, дщѝ і҆ерⷭ҇ли́млѧ: ꙗ҆́кѡ сѐ цр҃ь тво́й
грѧде́тъ тебѣ̀ кро́токъ и҆ сп҃са́ѧй, и҆ всѣ́дый на жребѧ̀ ѻ҆́сле, сы́на под̾ѧре́мнича: пра́зднꙋй
ꙗ҆̀коже дѣ́ти, вѣ̑тви рꙋка́ми держа́щи восхвалѝ: ѡ҆са́нна въ вы́шнихъ, бл҃гослове́нъ грѧды́й цр҃ь
і҆и҃левъ.

~Чтⷭ҇но́е воскрⷭ҇нїе твоѐ проѡбразꙋ́ѧ на́мъ, бл҃же, ᲂу҆ме́ршаго воздви́глъ є҆сѝ и҆з̾ гро́ба
повелѣ́нїемъ твои́мъ, бездыха́ннаго ла́зарѧ дрꙋ́га, четверодне́вна смердѧ́ща: тѣ́мже и҆ на жребѧ̀
возше́лъ є҆сѝ ѡ҆бра́знѡ, ꙗ҆́коже на колесни́цѣ носи́мь, ꙗ҆зы́ки зна́менꙋѧ, сп҃се. сегѡ̀ ра́ди и҆
хвале́нїе тебѣ̀ прино́ситъ возлю́бленный і҆и҃ль и҆з̾ ᲂу҆́стъ ссꙋ́щихъ и҆ младе́нєцъ неѕло́бивыхъ,
зрѧ́щихъ тѧ̀, хрⷭ҇тѐ, входѧ́ща во ст҃ы́й гра́дъ, пре́жде шестѝ дне́й па́схи.

~Пре́жде шестѝ дне́й па́схи, прїи́де і҆и҃съ во виѳа́нїю, и҆ пристꙋпи́ша къ немꙋ̀ ᲂу҆ч҃нцы̀ є҆гѡ̀,
глаго́люще є҆мꙋ̀: гдⷭ҇и, гдѣ̀ хо́щеши, ᲂу҆гото́ваемъ тѝ ꙗ҆́сти па́схꙋ; ѻ҆́нъ же посла̀ и҆́хъ:
и҆ди́те въ пре́днюю ве́сь, и҆ ѡ҆брѧ́щете человѣ́ка, скꙋде́ль воды̀ носѧ́ща: послѣ́дꙋйте є҆мꙋ̀, и҆
до́мꙋ влады́цѣ рцы́те: ᲂу҆ч҃тль глаго́летъ, ᲂу҆ тебє̀ сотворю̀ па́схꙋ со ᲂу҆ч҃нки̑ мои́ми.

=Сла́ва, а҃-ю стїхи́рꙋ:= ~Дне́сь бл҃года́ть ст҃а́гѡ дх҃а: =И҆ ны́нѣ, па́ки тꙋ́южде. Вхо́дъ.=
~Свѣ́те ти́хїй. =Прокі́менъ:= ~Гдⷭ҇ь воцр҃и́сѧ, въ лѣ́потꙋ ѡ҆блече́сѧ.

=Бытїѧ̀ чте́нїе. \[Глава̀ м҃ѳ, ст. а҃-в҃, и҃-в҃і\].=
{{text_align=center}}

**~П**ризва̀ і҆а́кѡвъ сы́ны своѧ̑, и҆ речѐ и҆̀мъ: собери́тесѧ, да возвѣщꙋ̀ ва́мъ, что̀ срѧ́щетъ
ва́съ въ послѣ̑днїѧ дни̑. Собери́тесѧ, и҆ послꙋ́шайте менє̀, сы́нове і҆а́кѡвли: послꙋ́шайте і҆и҃лѧ,
послꙋ́шайте ѻ҆тца̀ ва́шего. І҆ꙋ́до, тебє̀ похва́лѧтъ бра́тїѧ твоѧ̑: рꙋ́цѣ твоѝ на плєщꙋ̀ вра̑гъ
твои́хъ: покло́нѧтсѧ тебѣ̀ сы́нове ѻ҆тца̀ твоегѡ̀. Скѵ́менъ льво́въ і҆ꙋ́да, ѿ лѣ́торасли, сы́не
мо́й, возше́лъ є҆сѝ: возле́гъ ᲂу҆снꙋ́лъ є҆сѝ ꙗ҆́кѡ ле́въ и҆ ꙗ҆́кѡ скѵ́менъ: кто̀ возбꙋ́дитъ є҆го̀;
Не ѡ҆скꙋдѣ́етъ кнѧ́зь ѿ і҆ꙋ́ды и҆ во́ждь ѿ чре́слъ є҆гѡ̀, до́ндеже прїи́дꙋтъ ѿложє́ннаѧ є҆мꙋ̀: и҆
то́й ча́ѧнїе ꙗ҆зы́кѡвъ. Привѧзꙋ́ѧй къ лозѣ̀ жребѧ̀ своѐ, и҆ къ ві́нничїю жребца̀ ѻ҆слѧ́те
своегѡ̀: и҆спере́тъ вїно́мъ ѡ҆де́ждꙋ свою̀ и҆ кро́вїю гро́здїѧ ѡ҆дѣѧ́нїе своѐ. Радостотвѡ́рны
ѻ҆́чи є҆гѡ̀ па́че вїна̀, и҆ бѣлы̀ зꙋ́бы є҆гѡ̀ па́че млека̀.

=Прⷪ҇ро́чества софо́нїева чте́нїе. \[Глава̀ г҃, ст. д҃і-ѳ҃і\].=

**~Т**а́кѡ глаго́летъ гдⷭ҇ь: ра́дꙋйсѧ, дщѝ сїѡ́нова, ѕѣлѡ̀ проповѣ́дꙋй, дщѝ і҆ерⷭ҇ли́мова,
весели́сѧ и҆ преꙋкраша́йсѧ ѿ всегѡ̀ се́рдца твоегѡ̀, дщѝ і҆ерⷭ҇ли́млѧ. Ѿѧ́тъ гдⷭ҇ь непра̑вды твоѧ̑,
и҆зба́вилъ тѧ̀ є҆́сть и҆з̾ рꙋкѝ вра̑гъ твои́хъ: воцр҃и́тсѧ гдⷭ҇ь посредѣ̀ тебє̀, и҆ не ᲂу҆́зриши
ѕла̀ ктомꙋ̀. Во вре́мѧ ѻ҆́но рече́тъ гдⷭ҇ь і҆ерⷭ҇ли́мꙋ: дерза́й, сїѡ́не, да не ѡ҆слабѣ́ютъ рꙋ́цѣ
твоѝ. Гдⷭ҇ь бг҃ъ тво́й въ тебѣ̀, си́льный сп҃се́тъ тѧ̀: наведе́тъ на тѧ̀ весе́лїе, и҆ ѡ҆бнови́тъ
тѧ̀ въ любвѝ свое́й, и҆ возвесели́тсѧ ѡ҆ тебѣ̀ во ᲂу҆краше́нїи, ꙗ҆́кѡ въ де́нь пра́здника. И҆
соберꙋ̀ сотрє́нныѧ твоѧ̑: го́ре, кто̀ прїи́метъ на́нь поноше́нїе; Сѐ а҆́зъ сотворю̀ въ тебѣ̀,
тебє̀ ра́ди, глаго́летъ гдⷭ҇ь, во вре́мѧ ѻ҆́но: и҆ спасꙋ̀ ᲂу҆тисне́ннꙋю, и҆ ѿринове́ннꙋю прїимꙋ̀,
и҆ положꙋ̀ ѧ҆̀ въ похвале́нїе и҆ и҆мени̑ты по все́й землѝ.

=Прⷪ҇ро́чества заха́рїина чте́нїе. \[Глава̀ ѳ҃, ст. ѳ҃-є҃і\].=
{{text_align=center}}

**~Т**а́кѡ глаго́летъ гдⷭ҇ь: ра́дꙋйсѧ ѕѣлѡ̀, дщѝ сїѡ́нѧ, проповѣ́дꙋй, дщѝ і҆ерⷭ҇ли́млѧ: сѐ цр҃ь
тво́й грѧде́тъ тебѣ̀ пра́веденъ и҆ сп҃са́ѧй, то́й кро́токъ, и҆ всѣ́дъ на под̾ѧре́мника и҆ жребца̀
ю҆́на. И҆ потреби́тъ колесни̑цы ѿ є҆фре́ма и҆ ко́ни ѿ і҆ерⷭ҇ли́ма, и҆ потреби́тъ лꙋ́къ бра́нный, и҆
мно́жество, и҆ ми́ръ ѿ ꙗ҆зы́кѡвъ: и҆ ѡ҆блада́етъ вода́ми ѿ мо́рѧ до мо́рѧ и҆ ѿ рѣ́къ до и҆схо́дищъ
землѝ. И҆ ты̀ въ кро́ви завѣ́та твоегѡ̀ и҆спꙋсти́лъ є҆сѝ ᲂу҆́зники твоѧ̑ ѿ ро́ва не и҆мꙋ́ща воды̀.
Сѧ́дите въ твердѣ́лехъ свѧ́зани со́нмища, и҆ за є҆ди́нъ де́нь прише́льствїѧ твоегѡ̀ сꙋгꙋ́бѡ
возда́мъ тѝ. Зане́же напрѧго́хъ тѧ̀ себѣ̀, і҆ꙋ́до, ꙗ҆́кѡ лꙋ́къ, и҆спо́лнихъ є҆фре́ма, и҆ воздви́гнꙋ
ча̑да твоѧ̑, сїѡ́не, на ча̑да є҆́ллинска, и҆ ѡ҆сѧжꙋ́ тѧ ꙗ҆́кѡ ме́чь ра́тника. И҆ гдⷭ҇ь на ни́хъ
ꙗ҆ви́тсѧ, и҆ и҆зы́детъ ꙗ҆́кѡ мо́лнїѧ стрѣла̀ є҆гѡ̀: и҆ гдⷭ҇ь бг҃ъ вседержи́тель въ трꙋбꙋ̀
вострꙋ́битъ, и҆ по́йдетъ въ шꙋ́мѣ преще́нїѧ своегѡ̀. Гдⷭ҇ь вседержи́тель защити́тъ и҆̀хъ.

=На лїті́и стїхи̑ры самогла̑сны, гла́съ а҃:=
{{text_align=center}}

~Всест҃ы́й дх҃ъ, наꙋчи́вый и҆ а҆пⷭ҇лы глаго́лати и҆ны́ми стра́нными ѧ҆зы̑ки, то́й дѣ́темъ
є҆врє́йскимъ неискꙋсо- ѕлѡ́бнымъ повелѣва́етъ зва́ти: ѡ҆са́нна въ вы́шнихъ, бл҃гослове́нъ грѧды́й
цр҃ь і҆и҃левъ.

~Собезнача́льный и҆ соприсносꙋ́щный сн҃ъ и҆ сло́во ѻ҆́ч҃ее, на жребѧ́ти безслове́снѣмъ сѣдѧ̀,
прїи́де дне́сь во гра́дъ і҆ерⷭ҇ли́мъ. на него́же херꙋві́ми со стра́хомъ взира́ти не мо́гꙋтъ, дѣ́ти
восхвали́ша, съ ва́їами и҆ вѣ́твьми, хвалꙋ̀ та́инственнѡ воспѣва́юще: ѡ҆са́нна въ вы́шнихъ,
ѡ҆са́нна сн҃ꙋ дв҃довꙋ, прише́дшемꙋ сп҃стѝ ѿ прельще́нїѧ ве́сь ро́дъ на́шъ.

~Пре́жде шестѝ дне́й па́схи, гла́съ тво́й ᲂу҆слы́шанъ бы́сть, гдⷭ҇и, во глꙋбина́хъ а҆́довыхъ:
тѣ́мже и҆ ла́зарѧ четверодне́вна воздви́глъ є҆сѝ. дѣ́ти же є҆врє́йскїѧ взыва́хꙋ: ѡ҆са́нна, бж҃е
на́шъ, сла́ва тебѣ̀.

=Гла́съ в҃:= ~Входѧ̀, гдⷭ҇и, во ст҃ы́й, гра́дъ, на жребѧ́ти сѣдѧ̀, потща́лсѧ є҆сѝ прїитѝ на
стрⷭ҇ть, да и҆спо́лниши зако́нъ и҆ прⷪ҇ро́ки. дѣ́ти же є҆врє́йскїѧ, воскрⷭ҇нїѧ побѣ́дꙋ
предвозвѣща́юще, срѣта́хꙋ тѧ̀ съ вѣ́твьми и҆ ва́їами, глаго́люще: бл҃гослове́нъ є҆сѝ, сп҃се,
поми́лꙋй на́съ.

~Сла́ва тебѣ̀, хрⷭ҇тѐ, въ вы́шнихъ сѣдѧ́щемꙋ на прⷭ҇то́лѣ и҆ ны́нѣ ча́емомꙋ съ чтⷭ҇ны́мъ твои́мъ
крⷭ҇то́мъ. тѣ́мже весели́тсѧ дщѝ сїѡ́нова, ра́дꙋютсѧ ꙗ҆зы́цы земні́и, вѣ̑тви держа́тъ дѣ́ти, ри̑зы
же ᲂу҆ч҃нцы̀, и҆ всѧ̀ вселе́ннаѧ наꙋчи́сѧ вопи́ти тебѣ̀: бл҃гослове́нъ є҆сѝ, сп҃се, поми́лꙋй на́съ.

=Сла́ва, и҆ ны́нѣ, гла́съ г҃:= ~Пре́жде шестѝ дне́й бытїѧ̀ па́схи, прїи́де і҆и҃съ во виѳа́нїю,
воззва́ти ᲂу҆ме́ршаго четверодне́вна ла́зарѧ и҆ предвозвѣсти́ти воскрⷭ҇нїе. срѣто́ша же є҆го̀ и҆
жєны̀ ма́рѳа и҆ марі́а, сєстры̀ ла́зарєвы, вопїю́щѧ къ немꙋ̀: гдⷭ҇и, а҆́ще бы є҆сѝ бы́лъ здѣ̀, не
бы̀ ᲂу҆́мерлъ бра́тъ на́шъ. тогда̀ глаго́летъ къ ни̑мъ: не предреко́хъ ли ва́мъ: вѣ́рꙋѧй въ мѧ̀,
а҆́ще и҆ ᲂу҆́мретъ, жи́въ бꙋ́детъ: покажи́те мѝ, гдѣ̀ положи́сте є҆го̀; и҆ вопїѧ́ше къ немꙋ̀
зижди́тель всѣ́хъ: ла́заре, грѧдѝ во́нъ.

=И҆ ѡ҆бы̑чныѧ лїті́и мл҃твы въ па́перти.=
{{text_align=center}}

=На стїхо́внѣ стїхи̑ры самогла̑сны, гла́съ и҃:=
{{text_align=center}}

~Ра́дꙋйсѧ и҆ весели́сѧ, гра́де сїѡ́не, красꙋ́йсѧ и҆ ликꙋ́й, цр҃ковь бж҃їѧ: се́ бо цр҃ь тво́й
прїи́де въ пра́вдѣ, на жребѧ́ти сѣдѧ̀, ѿ дѣте́й воспѣва́емый: ѡ҆са́нна въ вы́шнихъ, бл҃гослове́нъ
є҆сѝ, и҆мѣ́ѧй мно́жество щедро́тъ, поми́лꙋй на́съ.

=Сті́хъ:= ~И҆з̾ ᲂу҆́стъ младе́нєцъ и҆ ссꙋ́щихъ соверши́лъ є҆сѝ хвалꙋ̀.

~Прїи́де сп҃съ дне́сь во гра́дъ і҆ерⷭ҇ли́мъ, и҆спо́лнити писа́нїе: и҆ всѝ прїѧ́ша въ рꙋ́ки
ва̑їа, ри̑зы же подстила́хꙋ є҆мꙋ̀, вѣ́дꙋще, ꙗ҆́кѡ то́й є҆́сть бг҃ъ на́шъ, є҆мꙋ́же херꙋві́ми
вопїю́тъ непреста́ннѡ: ѡ҆са́нна въ вы́шнихъ, бл҃гослове́нъ є҆сѝ, и҆мѣ́ѧй мно́жество щедро́тъ,
поми́лꙋй на́съ.

=Сті́хъ:= ~Гдⷭ҇и гдⷭ҇ь на́шъ, ꙗ҆́кѡ чꙋ́днѡ и҆́мѧ твоѐ по все́й землѝ.

~На херꙋві́мѣхъ носи́мый и҆ воспѣва́емый ѿ серафі̑мъ, возсѣ́лъ є҆сѝ на жребѧ̀ дв҃дски, бл҃же: и҆
дѣ́ти тѧ̀ воспѣва́хꙋ бг҃олѣ́пнѡ, і҆ꙋде́є же хꙋ́лѧхꙋ беззако́ннѡ: сѣда́нїе на жребѧ́ти
проѡбразова́ше стро́пѡтныѧ ꙗ҆зы́ки, ѿ невѣ́рїѧ къ вѣ́рѣ ѡ҆браща́ємыѧ. сла́ва тебѣ̀, хрⷭ҇тѐ,
є҆ди́не млⷭ҇тиве и҆ чл҃вѣколю́бче.

=Сла́ва, гла́съ ѕ҃:= ~Дне́съ бл҃года́ть ст҃а́гѡ дх҃а на́съ собра̀:

=И҆ ны́нѣ, па́ки то́йже.= ~Ны́нѣ ѿпꙋща́еши: =Трист҃о́е,= =и҆ про́чее по ѡ҆бы́чаю. И҆ глаго́лемъ
тропа́рь ѿпꙋсти́тельный, гла́съ а҃:= ~Ѻ҆́бщее воскрⷭ҇нїе: =два́жды.= =И҆́нъ тропа́рь, гла́съ д҃:=
~Спогре́бшесѧ тебѣ̀: =є҆ди́ножды. И҆= ~Бꙋ́ди и҆́мѧ гдⷭ҇не: =г҃. И҆ ѱало́мъ:= ~Бл҃гословлю̀ гдⷭ҇а:
=И҆ предложи́тсѧ чте́нїе, сло́во торже́ственное пра́здника.=

![Рисунок 5](Pictures/100000000000019B0000002B4940EDA4A7C5A542.png)

![Рисунок 4](Pictures/100000000000036E000000929F0B34C4B71B200E.png)

=Въ недѣ́лю цвѣтоно́сїѧ на ᲂу҆́трени,=
{{text_align=center}}

=на Бг҃ъ гдⷭ҇ь,= =тропарѧ̀ ѻ҆́ба:= ~Ѻ҆́бщее воскрⷭ҇нїе: =два́жды.=
{{text_align=center}}

=Сла́ва, и҆ ны́нѣ:= ~Спогре́бшесѧ тебѣ̀ креще́нїемъ:

=По а҃-мъ стїхосло́вїи сѣда́ленъ, гла́съ д҃.=
{{text_align=center}}

=Подо́бенъ: Оу҆=диви́сѧ і҆ѡ́сифъ:
{{text_align=center}}

~Ѡ҆чище́ни дꙋша́ми, ꙗ҆́коже дѣ́ти, съ вѣ́твьми мы́сленнѡ хрⷭ҇та̀ восхва́лимъ вѣ́рнѡ, велегла́снѡ
зовꙋ́ще влⷣцѣ: бл҃гослове́нъ є҆сѝ, сп҃се, въ мі́ръ прише́дый сп҃стѝ а҆да́ма ѿ дре́внїѧ клѧ́твы,
чл҃вѣколю́бче, дх҃о́внѡ бы́въ но́вый а҆да́мъ, ꙗ҆́коже бл҃говоли́лъ є҆сѝ: сло́ве, всѧ̑ къ поле́зномꙋ
ᲂу҆стро́ивый, сла́ва тебѣ̀.

=Сла́ва, и҆ ны́нѣ, и҆ны́й сѣда́ленъ, гла́съ д҃.=
{{text_align=center}}

=Подо́бенъ:= ~Ꙗ҆ви́лсѧ є҆сѝ дне́сь:
{{text_align=center}}

~Четверодне́вна ла́зарѧ ѿ гро́ба возста́вивъ, гдⷭ҇и, всѧ̑ наꙋчи́лъ є҆сѝ вопи́ти съ ва́їами и҆
вѣ́твьми тебѣ̀: бл҃гослове́нъ є҆сѝ грѧды́й.

=И҆ чте́нїе во є҆ѵⷢ҇лїи толково́мъ і҆ѡа́нна златоꙋ́стагѡ.=
{{text_align=center}}

=По в҃-мъ стїхосло́вїи сѣда́ленъ, гла́съ д҃.=
{{text_align=center}}

=Подо́бенъ: Оу҆=диви́сѧ:
{{text_align=center}}

~Над̾ дрꙋ́гомъ твои́мъ, хрⷭ҇тѐ, сле́зы то́чиши та́инственнѡ, и҆ воздвиза́еши и҆з̾ ме́ртвыхъ ла́зарѧ
лежа́ща ме́ртва, ѡ҆ не́мже сострада́нїе показа́лъ є҆сѝ чл҃вѣколю́бнѡ: ᲂу҆вѣ́дѣвше же твоѐ
прише́ствїе, сп҃се, мно́жество младе́нєцъ и҆зыдо́ша дне́сь, въ рꙋка́хъ ва̑їа держа́ще, ѡ҆са́нна
тебѣ̀ взыва́юще: бл҃гослове́нъ є҆сѝ, ꙗ҆́кѡ мі́ръ сп҃стѝ прише́лъ є҆сѝ.

=Сла́ва, и҆ ны́нѣ, и҆ны́й сѣда́ленъ, гла́съ а҃.=
{{text_align=center}}

=Подо́бенъ:= ~Ка́мени запеча́танꙋ:
{{text_align=center}}

~Восхвали́те согла́снѡ, лю́дїе и҆ ꙗ҆зы́цы: а҆́гг҃ѡвъ бо цр҃ь взы́де на жребѧ̀, и҆ грѧде́тъ хотѧ́й
на крⷭ҇тѣ̀ порази́ти врагѝ, ꙗ҆́кѡ си́ленъ. сегѡ̀ ра́ди и҆ дѣ́ти съ ва́їами взыва́ютъ пѣ́снь:
сла́ва тебѣ̀, прише́дшемꙋ побѣди́телю: сла́ва тебѣ̀, сп҃сꙋ хрⷭ҇тꙋ̀: сла́ва тебѣ̀, бл҃гослове́нномꙋ
є҆ди́номꙋ бг҃ꙋ на́шемꙋ.

=И҆ чте́нїе тогѡ́же сло́ва.=
{{text_align=center}}

=Та́же полѷеле́й, и҆ по полѷеле́и сѣда́ленъ, гла́съ и҃.=
{{text_align=center}}

=Подо́бенъ:= ~Повелѣ́нное та́йнѡ:
{{text_align=center}}

~На прⷭ҇то́лѣ херꙋві́мстѣ, и҆ на жребѧ́ти возсѣ́дый на́съ ра́ди, и҆ ко стрⷭ҇ти во́льнѣй дости́гїй,
дне́сь слы́шитъ дѣте́й возглаша́ющихъ ѡ҆са́нна, наро́дѡвъ вопїю́щихъ: сн҃е дв҃довъ, ᲂу҆скорѝ
сп҃стѝ, и҆̀хже созда́лъ є҆сѝ, бл҃гослове́нне і҆и҃се: на сїе́ бо прише́лъ є҆сѝ, да разꙋмѣ́емъ
сла́вꙋ твою̀.

=Сла́ва, и҆ ны́нѣ, па́ки то́йже.=
{{text_align=center}}

=И҆ чте́нїе твори́мъ ѡ҆ пра́здницѣ, сло́во кѵ́ръ а҆ндре́а кри́тскагѡ. Та́же, степє́нна, пе́рвый
а҆нтїфѡ́нъ д҃-гѡ гла́са. Прокі́менъ, гла́съ д҃:= ~И҆з̾ ᲂу҆́стъ младе́нєцъ и҆ ссꙋ́щихъ соверши́лъ
є҆сѝ хвалꙋ̀. =Сті́хъ:= ~Гдⷭ҇и гдⷭ҇ь на́шъ, ꙗ҆́кѡ чꙋ́дно и҆́мѧ твоѐ по все́й землѝ. ~Всѧ́кое
дыха́нїе: =Є҆ѵⷢ҇лїе ѿ матѳе́а, зача́ло п҃г.= ~Воскрⷭ҇нїе хрⷭ҇то́во: =не глаго́лемъ, но а҆́бїе
ѱало́мъ н҃.=

=Та́же і҆ере́й, взе́мъ кади́ло, кади́тъ крⷭ҇тоѡбра́знѡ, глаго́лѧ мл҃твꙋ на бл҃гослове́нїе ва́їй.=
{{text_align=center}}

=Дїа́конъ:= ~Гдⷭ҇ꙋ помо́лимсѧ.

=Мы́ же:= ~Гдⷭ҇и, поми́лꙋй.

**~Г**дⷭ҇и бж҃е на́шъ, сѣдѧ́й на херꙋві́мѣхъ, возста́вивый си́лꙋ и҆ посла́вый є҆диноро́днаго твоегѡ̀
сн҃а, гдⷭ҇а на́шегѡ і҆и҃са хрⷭ҇та̀, да сп҃се́тъ мі́ръ крⷭ҇то́мъ и҆ погребе́нїемъ и҆ воскрⷭ҇нїемъ
свои́мъ: є҆гѡ́же ны́нѣ прише́дша во і҆ерⷭ҇ли́мъ на во́льнꙋю стрⷭ҇ть, лю́дїе сѣдѧ́щїи во тьмѣ̀ и҆
сѣ́ни сме́ртнѣй, прїе́мше зна́мєнїѧ побѣ́ды, вѣ̑тви древе́съ и҆ ва̑їа фі̑нїкъ, воскрⷭ҇нїе
предвозвѣсти́ша: са́мъ влⷣко, и҆ на́съ, по подража́нїю ѻ҆́нѣмъ въ предпра́зднственный се́й де́нь
ва̑їа и҆ вѣ̑тви древе́съ въ рꙋка́хъ носѧ́щихъ, соблюдѝ, и҆ ꙗ҆́коже ѻ҆́нїи наро́ди и҆ дѣ́ти,
ѡ҆са́нна тебѣ̀ приносѧ́щихъ сохранѝ: ꙗ҆́кѡ да и҆ мы̀ въ пѣ́снехъ и҆ пѣ́нїихъ дх҃о́вныхъ
сподо́бимсѧ дости́гнꙋти животворѧ́щагѡ и҆ тридне́внагѡ воскрⷭ҇нїѧ, во хрⷭ҇тѣ̀ і҆и҃сѣ гдⷭ҇ѣ на́шемъ:
съ ни́мже бл҃гослове́нъ є҆сѝ, съ прест҃ы́мъ и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆
при́снѡ и҆ во вѣ́ки вѣкѡ́въ. А҆ми́нь.

=Є҆гда́ же цѣлꙋ́ютъ бра́тїѧ є҆ѵⷢ҇лїе, раздава́етъ и҆гꙋ́менъ ва̑їа.=
{{text_align=center}}

=Сла́ва, гла́съ в҃:= ~Дне́сь хрⷭ҇то́съ вхо́дитъ во гра́дъ ст҃ы́й, на жребѧ́ти сѣдѧ́, разрѣша́ѧ
ꙗ҆зы̑къ безслове́сїе ѕлѣ́йшее, и҆здре́вле запꙋстѣ́вшее.

=И҆ ны́нѣ, па́ки то́йже. Та́же:= ~Поми́лꙋй мѧ̀, бж҃е: =Стїхи́ра, гла́съ ѕ҃:= ~Дне́сь бл҃года́ть
ст҃а́гѡ дх҃а на́съ собра̀: =Посе́мъ мл҃тва:= ~Сп҃сѝ, бж҃е, лю́ди: ~Гдⷭ҇и, поми́лꙋй, =в҃і.=

=И҆ по возгла́сѣ, канѡ́нъ: і҆рмосы̀ по два́жды, тропарѝ на в҃і. Катава́сїа, і҆рмо́съ, ѻ҆́ба ли̑ка:
Канѡ́нъ, є҆гѡ́же краестро́чїе: Ѡ҆са́нна хрїсто́с є҆ѵлогиме́нос ѳео́с.= =Творе́нїе господи́на
космы̀. Гла́съ д҃.=

=Пѣ́снь а҃.=
{{text_align=center}}

~Ѡ =І҆рмо́съ:= ~Ꙗ҆ви́шасѧ и҆сто́чницы бе́здны вла́ги неприча́стни, и҆ ѿкры́шасѧ ѡ҆снова̑нїѧ мо́рѧ
волнꙋ́ющасѧ бꙋ́рею: ма́нїемъ бо запрети́лъ є҆сѝ є҆мꙋ̀, и҆збра̑нныѧ же лю́ди спа́слъ є҆сѝ, пою́щыѧ
побѣ́днꙋю пѣ́снь тебѣ̀, гдⷭ҇и.

~С ~И҆з̾ ᲂу҆́стъ младе́нєцъ неѕло́бивыхъ и҆ ссꙋ́щихъ, хвалꙋ̀ твои́хъ ра̑бъ соверши́лъ є҆сѝ,
разрꙋши́ти сꙋпоста́та и҆ стрⷭ҇тїю крⷭ҇та̀ ѿмсти́ти паде́нїе дре́внѧгѡ а҆да́ма, дре́вомъ же
воскреси́ти сего̀ пою́ща побѣ́днꙋю пѣ́снь тебѣ̀, гдⷭ҇и.

~А ~Хвале́нїе тебѣ̀, хрⷭ҇тѐ, живꙋ́щемꙋ въ сїѡ́нѣ, цр҃ковь прпⷣбныхъ прино́ситъ: і҆и҃ль же ѡ҆
тебѣ́ творцѣ̀ свое́мъ ра́дꙋетсѧ: и҆ го́ры, зна́менꙋющыѧ ꙗ҆зы́ки каменосердє́чныѧ, ѿ лица̀ твоегѡ̀
возвесели́шасѧ, пою́щѧ побѣ́днꙋю пѣ́снь тебѣ̀, гдⷭ҇и.

=Катава́сїа:= ~Ꙗ҆ви́шасѧ и҆сто́чницы:

=Пѣ́снь г҃.=
{{text_align=center}}

~Н =І҆рмо́съ:= ~Точа́щїй повелѣ́нїемъ твои́мъ, краесѣко́мый тве́рдый ка́мень сса́ша і҆и҃льтестїи
лю́дїе. ка́мень же ты̀ є҆сѝ, хрⷭ҇тѐ, и҆ жи́знь, на не́мже ᲂу҆тверди́сѧ цр҃ковь, зовꙋ́щи:
ѡ҆са́нна, бл҃гослове́нъ є҆сѝ грѧды́й.

~Н ~Мертвеца̀ четверодне́вна, ла́зарѧ а҆́дъ и҆спꙋстѝ повелѣ́нїемъ твои́мъ, и҆з̾ ме́ртвыхъ съ
тре́петомъ. воскрⷭ҇нїе бо ты̀, хрⷭ҇тѐ, и҆ жи́знь, въ не́мже ᲂу҆тверди́сѧ цр҃ковь, зовꙋ́щи:
ѡ҆са́нна, бл҃гослове́нъ є҆сѝ грѧды́й.

~А ~Воспо́йте, лю́дїе, бг҃олѣ́пнѡ въ сїѡ́нѣ, и҆ мл҃твꙋ воздади́те хрⷭ҇тꙋ̀ во і҆ерⷭ҇ли́мѣ. са́мъ
грѧде́тъ во сла́вѣ со вла́стїю, въ не́мже ᲂу҆тверди́сѧ цр҃ковь, зовꙋ́щи: ѡ҆са́нна, бл҃гослове́нъ
є҆сѝ грѧды́й.

=Ѵ҆пакоѝ, гла́съ ѕ҃:=
{{text_align=center}}

~Съ вѣ́твьми воспѣ́вше пре́жде, съ дреко́льми послѣдѝ ꙗ҆́ша хрⷭ҇та̀ бг҃а неблагода́рнїи і҆ꙋде́є.
мы́ же вѣ́рою непрело́жною при́снѡ почита́юще ꙗ҆́кѡ бл҃годѣ́телѧ, всегда̀ возопі́имъ є҆мꙋ̀:
бл҃гослове́нъ є҆сѝ, грѧды́й а҆да́ма воззва́ти.

=И҆ чте́нїе пра́здника.=
{{text_align=center}}

=Пѣ́снь д҃.=
{{text_align=center}}

=Х І҆рмо́съ:= ~Хрⷭ҇то́съ, грѧды́й ꙗ҆́вственнѡ бг҃ъ на́шъ, прїи́детъ и҆ не закосни́тъ ѿ горы̀
прїѡсѣне́нныѧ ча́щи, и҆з̾ ѻ҆трокови́цы ражда́ющїѧ неискꙋсомꙋ́жнѡ, прⷪ҇ро́къ дре́вле глаго́летъ.
тѣ́мже всѝ вопїе́мъ: сла́ва си́лѣ твое́й, гдⷭ҇и.

~Р ~Да то́чатъ весе́лїе крѣ́пкое ѡ҆ млⷭ҇ти го́ры и҆ всѝ хо́лми, и҆ древа̀ дꙋбра̑внаѧ да
взыгра́ютъ: хрⷭ҇та̀ хвали́те, ꙗ҆зы́цы, и҆ томꙋ̀ всѝ лю́дїе, хва́лѧще возопі́йте: сла́ва си́лѣ
твое́й, гдⷭ҇и.

~І ~Ца́рствꙋѧй вѣ̑ки гдⷭ҇ь, крѣ́постїю ѡ҆блече́нъ, прїи́детъ: сегѡ̀ красоты́ и҆ сла́вы
бл҃голѣ́пїе въ сїѡ́нѣ несравне́нно є҆́сть. тѣ́мже всѝ вопїе́мъ: сла́ва си́лѣ твое́й, гдⷭ҇и.

=С= ~Пѧ́дїю и҆змѣ́ривый не́бо, дла́нїю же зе́млю, гдⷭ҇ь прїи́де: сїѡ́нъ бо и҆збра̀ и҆ въ не́мъ
жи́ти и҆ ца́рствовати и҆зво́ли, и҆ лю́демъ вѣ́рнѡ вопїю́щымъ: сла́ва си́лѣ твое́й, гдⷭ҇и.

=Пѣ́снь є҃.=
{{text_align=center}}

~Т =І҆рмо́съ:= ~На го́рꙋ взы́ди, сїѡ́нꙋ бл҃говѣствꙋ́ѧй и҆ і҆ерⷭ҇ли́мꙋ проповѣ́дꙋѧй, въ крѣ́пости
возвы́си гла́съ: пресла̑внаѧ глаго́лашасѧ ѡ҆ тебѣ̀, гра́де бж҃їй. ми́ръ на і҆и҃лѧ и҆ сп҃се́нїе
ꙗ҆зы́кѡмъ.

~О ~Въ вы́шнихъ сѣдѧ́й на херꙋві́мѣхъ бг҃ъ, и҆ призира́ѧй на смирє́ннаѧ, то́й грѧде́тъ во сла́вѣ со
вла́стїю, и҆ и҆спо́лнѧтсѧ всѧ́чєскаѧ бж҃е́ственныѧ хвалы̀ є҆гѡ̀. ми́ръ на і҆и҃лѧ и҆ сп҃се́нїе
ꙗ҆зы́кѡмъ.

~С ~Сїѡ́не бж҃їй, горо̀ ст҃а́ѧ, и҆ і҆ерⷭ҇ли́ме, ѡ҆́крестъ ѻ҆́чи твоѝ возведѝ, и҆ ви́ждь ча̑да
твоѧ̑, сѡ́браннаѧ въ тебѣ̀: се́ бо прїидо́ша и҆здале́ча поклони́тисѧ цр҃ю̀ твоемꙋ̀. ми́ръ на і҆и҃лѧ
и҆ сп҃се́нїе ꙗ҆зы́кѡмъ.

=Пѣ́снь ѕ҃.=
{{text_align=center}}

~Е =І҆рмо́съ:= ~Возопи́ша съ весе́лїемъ првⷣныхъ дꙋ́си: ны́нѣ мі́рꙋ завѣ́тъ но́вый завѣща́етсѧ, и҆
да ѡ҆бновѧ́тсѧ лю́дїе кропле́нїемъ бж҃їѧ кро́ве.

=Ѵ= ~Прїимѝ, і҆и҃лю, бж҃їе црⷭ҇тво, и҆ ходѧ́й во тьмѣ̀ да ᲂу҆́зритъ свѣ́тъ ве́лїй, и҆ да
ѡ҆бновѧ́тсѧ лю́дїе кропле́нїемъ бж҃їѧ кро́ве.

=Л= ~Разрѣшє́ны твоѧ̑ ю҆́зники и҆спꙋстѝ, сїѡ́не, и҆ ѿ безво́дна ро́ва невѣ́дѣнїѧ и҆зведѝ, и҆ да
ѡ҆бновѧ́тсѧ лю́дїе кропле́нїемъ бж҃їѧ кро́ве.

=Конда́къ, самогла́сенъ, гла́съ ѕ҃:=
{{text_align=center}}

**~Н**а прⷭ҇то́лѣ на нб҃сѝ, на жребѧ́ти на землѝ носи́мый, хрⷭ҇тѐ бж҃е, а҆́гг҃лѡвъ хвале́нїе и҆
дѣте́й воспѣва́нїе прїѧ́лъ є҆сѝ, зовꙋ́щихъ тѝ: бл҃гослове́нъ є҆сѝ, грѧды́й а҆да́ма воззва́ти.

=І҆́косъ:= ~Поне́же а҆́дъ свѧза́лъ є҆сѝ, безсме́ртне, и҆ сме́рть ᲂу҆мертви́лъ є҆сѝ, и҆ мі́ръ
воскреси́лъ є҆сѝ, съ ва́їами младе́нцы восхвалѧ́хꙋ тѧ̀, хрⷭ҇тѐ, ꙗ҆́кѡ побѣди́телѧ, зовꙋ́ще тѝ
дне́сь: ѡ҆са́нна сн҃ꙋ дв҃довꙋ. ᲂу҆же́ бо закла́ни не бꙋ́дꙋтъ младе́нцы, глаго́летсѧ, за млⷣнца
мр҃і́ина: но за всѧ̑ младе́нцы и҆ ста́рцы є҆ди́нъ распина́ешисѧ. ᲂу҆же на́съ не пости́гнетъ ме́чь,
твоѧ̑ бо ре́бра прободꙋ́тсѧ копїе́мъ. тѣ́мже ра́дꙋющесѧ глаго́лемъ: бл҃гослове́нъ є҆сѝ, грѧды́й
а҆да́ма воззва́ти.

=Сѷнаѯа́рїй.=
{{text_align=center}}

=Стїхѝ:= ~Сло́вомъ простры́й нб҃о, на жребѧ̀ всѣ́дъ,

~Взыскꙋ́етъ разрѣши́ти человѣ́ки ѿ безслове́сїѧ.

**~В**ъ сі́й де́нь, въ недѣ́лю ва́їй, пра́зднꙋемъ сла́вный и҆ пресвѣ́тлый пра́здникъ вхо́да во
і҆ерⷭ҇ли́мъ гдⷭ҇а на́шегѡ і҆и҃са хрⷭ҇та вины̀ ра́ди сицевы́ѧ. По воста́нїи ла́заревѣ и҆з̾
ме́ртвыхъ, мно́зи, ви́дѣвше бы́вшее, вѣ́ровахꙋ во хрⷭ҇та̀. Тогда̀ ᲂу҆твержда́етсѧ і҆ꙋде́йскимъ
со́нмищемъ ᲂу҆би́ти хрⷭ҇та́ и҆ самаго̀ ла́зарѧ. Оу҆бѣ́гаетъ ᲂу҆̀бо і҆и҃съ, ᲂу҆стꙋпа́ѧ ѕло́бѣ:
і҆ꙋдє́и же въ пра́здникъ па́схи ᲂу҆би́ти є҆го̀ ᲂу҆мышле́нїе положи́ша. И҆ вре́мени бѣ́гства да́нꙋ
бы́вшꙋ до́лгꙋ, пре́жде шестѝ дне́й па́схи, глаго́летсѧ, прїи́де і҆и҃съ во виѳа́нїю, и҆дѣ́же бѣ̀
ла́зарь ᲂу҆ме́рый: и҆ та́мѡ ве́чери бы́вшей, ꙗ҆дѧ́ше съ ни́мъ и҆ ла́зарь: сестра́ же є҆гѡ̀ марі́а на
хрⷭ҇тѡ́вѣ но́зѣ мѵ́ро и҆злива́ше. И҆ наꙋ́трїе посыла́етъ ᲂу҆ч҃нкѝ своѧ̑ привестѝ ѻ҆сли́цꙋ и҆
жребѧ̀. И҆ и҆мѣ́ѧй прⷭ҇то́лъ нб҃о, всѣ́дъ на жребѧ̀, вхо́дитъ во і҆ерⷭ҇ли́мъ: дѣ́ти же є҆врє́йскїѧ
и҆ са́ми є҆врє́и подстила́хꙋ є҆мꙋ̀ ри̑зы своѧ̑ и҆ вѣ̑тви фі́нїкѡвъ, ѻ҆́выѧ ᲂу҆́бѡ рѣ́жꙋще, дрꙋгі̑ѧ
же и҆ въ рꙋка́хъ носѧ́ще, и҆ вопїѧ́хꙋ є҆мꙋ̀ пред̾идꙋ́ще: ѡ҆са́нна сн҃ꙋ дв҃довꙋ, бл҃гослове́нъ
грѧды́й во и҆́мѧ гдⷭ҇не, цр҃ь і҆и҃левъ. Сїе́ же бы́сть, поне́же всест҃ы́й дх҃ъ подви́же ѻ҆́нѣхъ
ѧ҆зы́ки во сла́вꙋ и҆ бл҃гохвале́нїе хрⷭ҇то́во. Ва́їами же, сі́есть вѣ́твьми \[ва́їа бо ᲂу҆
є҆врє́й вѣ́твь мѧ́гкаѧ глаго́летсѧ\], зна́меновахꙋ хрⷭ҇то́вꙋ побѣ́дꙋ над̾ сме́ртїю: ѡ҆бы́чай бо
бѧ́ше, ꙗ҆́кѡ побѣди́телє въ по́двизѣхъ, и҆лѝ во бране́хъ нѣ́кїихъ, вѣ́твьми древе́съ
присноцвѣтꙋ́щихъ бѧ́хꙋ чествꙋ́еми и҆ ѡ҆бноси́ми въ побѣ́дныхъ ше́ствїихъ. Жребѧ́ же зна́меноваше
ны̀, сꙋ́щїй ѿ ꙗ҆зы́къ наро́дъ, на не́мже всѣ́дъ хрⷭ҇то́съ и҆ препочи́въ, ѡ҆долѣ́тель и҆
побѣди́тель, нарече́сѧ цр҃ь всеѧ̀ землѝ. Ѡ҆ се́мъ пра́здницѣ и҆ прⷪ҇ро́къ заха́рїѧ глаго́лаше:
ра́дꙋйсѧ ѕѣлѡ̀, дщѝ сїѡ́нѧ: сѐ цр҃ь тво́й грѧде́тъ тебѣ̀ кро́токъ, и҆ всѣ́дъ на ѻ҆́слѧ и҆ жребѧ̀,
сы́на под̾ѧре́мнича \[Заха́р. ѳ҃,ѳ҃. Матѳ. к҃а, є҃\]. И҆ дв҃дъ па́ки ѡ҆ дѣ́техъ: и҆з̾ ᲂу҆́стъ
младе́нєцъ и҆ ссꙋ́щихъ соверши́лъ є҆сѝ хвалꙋ̀ \[Ѱал. и҃, г҃\]. Но, глаго́летсѧ, входѧ́щꙋ хрⷭ҇тꙋ̀,
потрѧсе́сѧ ве́сь і҆ерⷭ҇ли́мъ \[Матѳ. к҃а, і҃\]: и҆ во ѿмще́нїе ѿ а҆рхїерє́й поѻщрѧ́еми бы́вше,
наро́ди ᲂу҆мышлѧ́хꙋ є҆го̀ ᲂу҆би́ти: то́й же таѧ́шесѧ кры́ѧсѧ, и҆ ꙗ҆влѧ́ѧсѧ, при́тчами глаго́лаше
и҆̀мъ.

~Неизрече́ннымъ твои́мъ милосе́рдїемъ, хрⷭ҇тѐ бж҃е на́шъ, побѣди́тели ны̀ безслове́сныхъ страсте́й
сотворѝ, и҆ твою̀ свѣ́тлꙋю на сме́рть побѣ́дꙋ: кра́сное и҆ живоно́сное воскрⷭ҇нїе ви́дѣти
сподо́би, и҆ поми́лꙋй на́съ ны́нѣ. А҆ми́нь.

=Пѣ́снь з҃.=
{{text_align=center}}

\[О\] =І҆рмо́съ:= ~Сп҃сы́й во ѻ҆гнѝ а҆враа́мскїѧ твоѧ̑ ѻ҆́троки, и҆ халдє́и ᲂу҆би́вый, и҆̀же
непра́веднѡ пра́ведныѧ ᲂу҆ловлѧ́хꙋ, препѣ́тый гдⷭ҇и бж҃е ѻ҆тє́цъ, бл҃гослове́нъ є҆сѝ.

\[Г\] ~Колѣ̑на прекланѧ́юще и҆ со ᲂу҆ч҃нки̑ ра́дꙋющесѧ, лю́дїе съ ва́їами ѡ҆са́нна сн҃ꙋ дв҃довꙋ
зовѧ́хꙋ: препѣ́тый гдⷭ҇и бж҃е ѻ҆тє́цъ, бл҃гослове́нъ є҆сѝ.

\[И\] ~Неискꙋсоѕло́бное мно́жество, є҆щѐ младе́нствꙋющее є҆стество̀, бг҃олѣ́пнѡ тѧ̀, цр҃ю̀ і҆и҃левъ
и҆ а҆́гг҃льскїй, воспѣ́тъ: препѣ́тый гдⷭ҇и бж҃е ѻ҆тє́цъ, бл҃гослове́нъ є҆сѝ.

\[М\] ~Съ ва́їами тѝ, хрⷭ҇тѐ, вѣ́твьми плескѧ́хꙋ мно́жєства: бл҃гослове́нъ прише́дый цр҃ь
вѣкѡ́въ. вопїѧ́хꙋ же: препѣ́тый гдⷭ҇и бж҃е ѻ҆тє́цъ, бл҃гослове́нъ є҆сѝ.

=Пѣ́снь и҃.=
{{text_align=center}}

\[Е\] =І҆рмо́съ:= ~Весели́сѧ, і҆ерⷭ҇ли́ме, торжествꙋ́йте, лю́бѧщїи сїѡ́нъ: црⷭ҇твꙋѧй бо во вѣ́ки
гдⷭ҇ь си́лъ прїи́де. да бл҃гоговѣ́етъ всѧ̀ землѧ̀ ѿ лица̀ є҆гѡ̀, и҆ да вопїе́тъ: всѧ̑ дѣла̀,
по́йте гдⷭ҇а.

\[Н\] ~На жребѧ̀ мла́до всѣ́дъ цр҃ь тво́й, сїѡ́не, предста̀ хрⷭ҇то́съ: безслове́сное бо і҆́дѡльское
прельще́нїе разрꙋши́ти и҆ неꙋдержа́нное стремле́нїе всѣ́хъ ꙗ҆зы̑къ ᲂу҆ста́вити прїи́де, во є҆́же
пѣ́ти: всѧ̑ дѣла̀, по́йте гдⷭ҇а.

\[О\] ~Ра́дꙋйсѧ, сїѡ́не, ѕѣлѡ̀: бг҃ъ тво́й воцр҃и́сѧ во вѣ́ки хрⷭ҇то́съ. се́й, ꙗ҆́коже пи́сано
є҆́сть, кро́ткїй и҆ сп҃са́ѧй, првⷣный и҆зба́витель на́шъ, прїи́де на жребѧ́ти, ᲂу҆би́ти ко́нское
свирѣ́пство врагѡ́въ, не вопїю́щихъ: всѧ̑ дѣла̀, по́йте гдⷭ҇а.

\[С\] ~Лиша́етсѧ бж҃е́ственнагѡ ѡ҆гражде́нїѧ законопрестꙋ́пное со́нмище непокори́выхъ, поне́же
до́мъ мл҃твы бж҃їѧ сотвори́ша верте́пъ разбо́йническъ, ѿ се́рдца ѿри́нꙋвше и҆зба́вителѧ, є҆мꙋ́же
вопїе́мъ: всѧ̑ дѣла̀ по́йте гдⷭ҇а.

=Чтⷭ҇нѣ́йшꙋю= =не пое́мъ.=
{{text_align=center}}

=Пѣ́снь ѳ҃.=
{{text_align=center}}

\[Ѳ\] =І҆рмо́съ:= ~Бг҃ъ гдⷭ҇ь, и҆ ꙗ҆ви́сѧ на́мъ. соста́вите пра́здникъ, и҆ веселѧ́щесѧ прїиди́те,
возвели́чимъ хрⷭ҇та̀, съ ва́їами и҆ вѣ́твьми, пѣ́сньми зовꙋ́ще: бл҃гослове́нъ грѧды́й во и҆́мѧ
гдⷭ҇а сп҃са на́шегѡ.

\[Е\] ~Ꙗ҆зы́цы, вскꙋ́ю шата́стесѧ; кни́жницы и҆ сщ҃е́нницы, почто̀ тщє́тнаѧ ᲂу҆мы́слисте, ре́кше:
кто̀ се́й, є҆мꙋ́же дѣ́ти, съ ва́їами и҆ вѣ́твьми пѣ́сньми зовꙋ́тъ: бл҃гослове́нъ грѧды́й во и҆́мѧ
гдⷭ҇а сп҃са на́шегѡ.

\[О\] ~Се́й бг҃ъ на́шъ, є҆мꙋ́же никто́же подо́бенъ, всѧ́къ пꙋ́ть пра́ведный и҆з̾ѡбрѣ́тъ, дадѐ
возлю́бленномꙋ і҆и҃лю: по си́хъ же ꙗ҆́вльсѧ съ человѣ̑ки поживѐ. бл҃гослове́нъ грѧды́й во и҆́мѧ
гдⷭ҇а сп҃са на́шегѡ.

\[С\] ~Собла́зны стезѝ что̀ бли́зъ ва́съ положи́сте, непокори́вїи; но́ги ва́шѧ скѡ́ры кро́вь
и҆злїѧ́ти влⷣчню. но воскре́снетъ всѧ́кѡ сп҃стѝ зовꙋ́щыѧ: бл҃гослове́нъ грѧды́й во и҆́мѧ гдⷭ҇а
сп҃са на́шегѡ.

=Свѣти́льна же не глаго́лемъ, но а҆́бїе:= ~Ст҃ъ гдⷭ҇ь бг҃ъ на́шъ.

=Три́жды, на гла́съ д҃.=

=На хвали́техъ поста́вимъ стїхѡ́въ ѕ҃, и҆ пое́мъ стїхи̑ры самогла̑сны д҃. Гла́съ д҃:=
{{text_align=center}}

~Мно́жество наро́да, гдⷭ҇и, постила́хꙋ по пꙋтѝ ри̑зы своѧ̑: дрꙋзі́и же рѣ́захꙋ вѣ̑тви ѿ древе́съ и҆
ноша́хꙋ. пред̾идꙋ́щїи же и҆ послѣ́дꙋющїи зовѧ́хꙋ, глаго́люще: ѡ҆са́нна сн҃ꙋ дв҃довꙋ, бл҃гослове́нъ
є҆сѝ, прише́дый и҆ па́ки грѧды́й во и҆́мѧ гдⷭ҇не. =\[Два́жды\]=.

~Хотѧ́щꙋ тебѣ̀ вни́ти во ст҃ы́й гра́дъ, гдⷭ҇и, вѣ̑тви древе́съ лю́дїе ноша́хꙋ, тебѐ пою́ще всѣ́хъ
влⷣкꙋ. зрѧ́ще тѧ̀ на жребѧ́ти сѣдѧ́ща, ꙗ҆́коже на херꙋві́мѣхъ зрѧ́хꙋ, и҆ сего̀̀ ра́ди си́це
вопїѧ́хꙋ: ѡ҆са́нна въ вы́шнихъ, бл҃гослове́нъ є҆сѝ, прише́дый и҆ па́ки грѧды́й во и҆́мѧ гдⷭ҇не.
=\[Два́жды\]=.

~И҆зыди́те ꙗ҆зы́цы, и҆зыди́те и҆ лю́дїе, и҆ ви́дите дне́сь цр҃ѧ̀ нбⷭ҇наго, ꙗ҆́кѡ на прⷭ҇то́лѣ
высо́цѣ, на жребѧ́ти хꙋ́дѣ во і҆ерⷭ҇ли́мъ входѧ́ща. ро́де і҆ꙋде́йскїй невѣ́рный и҆ прелюбодѣ́йный,
прїидѝ и҆ ви́ждь, є҆го́же ви́дѣ и҆са́їа, во пло́ти на́съ ра́ди прише́дша, ка́кѡ ᲂу҆невѣща́етъ
себѣ̀ ꙗ҆́кѡ цѣломꙋ́дренный но́вый сїѡ́нъ и҆ ѿверга́етъ ѡ҆сꙋжде́нное со́нмище: ꙗ҆́кѡ въ нетлѣ́ннѣмъ
же бра́цѣ и҆ нескве́рнѣмъ несквє́рны стеко́шасѧ бл҃гохва́лѧщѧ неискꙋсоѕло́бныѧ дѣ́ти. съ ни́миже и҆
мы̀ пою́ще возопїи́мъ пѣ́снь а҆́гг҃льскꙋю: ѡ҆са́нна въ вы́шнихъ, и҆мꙋ́щемꙋ ве́лїю млⷭ҇ть.

~Ѻ҆́бщее воскрⷭ҇нїе, пре́жде во́льныѧ стрⷭ҇ти твоеѧ̀, во ᲂу҆вѣре́нїе всѣ́хъ предпоказа́вый,
хрⷭ҇тѐ бж҃е, ла́зарѧ ᲂу҆́бѡ во виѳа́нїи, держа́вною си́лою твое́ю, четверодне́вна ме́ртва
воскр҃си́лъ є҆сѝ, и҆ слѣпцє́мъ ви́дѣти ꙗ҆́кѡ свѣтода́вецъ дарова́лъ є҆сѝ сп҃се, и҆ во ст҃ы́й
гра́дъ со ᲂу҆ч҃нки̑ твои́ми вше́лъ є҆сѝ, сѣдѧ̀ на жребѧ́ти ѻ҆́сли, прⷪ҇ро́чєскаѧ и҆сполнѧ́ѧй
проповѣ̑данїѧ, ꙗ҆́коже на херꙋві́мѣхъ носи́мый, и҆ дѣ́ти є҆врє́йскїѧ съ вѣ́твьми и҆ ва́їами
предсрѣта́хꙋ тѧ̀. тѣ́мже и҆ мы̀, вѣ̑тви ма̑сличныѧ носѧ́ще и҆ ва̑їа, бл҃года́рственнѡ тебѣ̀
вопїе́мъ: ѡ҆са́нна въ вы́шнихъ, бл҃гослове́нъ грѧды́й во и҆́мѧ гдⷭ҇не.

=Сла́ва, и҆ ны́нѣ, гла́съ ѕ҃:= ~Пре́жде шестѝ дне́й па́схи, прїи́де і҆и҃съ во виѳа́нїю, и҆
пристꙋпи́ша къ немꙋ̀ ᲂу҆ч҃нцы̀ є҆гѡ̀, глаго́люще є҆мꙋ̀: гдⷭ҇и, гдѣ̀ хо́щеши, ᲂу҆гото́ваемъ тѝ
ꙗ҆́сти па́схꙋ; ѻ҆́нъ же посла̀ и҆́хъ: и҆ди́те въ пре́днюю ве́сь, и҆ ѡ҆брѧ́щете человѣ́ка, скꙋде́ль
воды̀ носѧ́ща: послѣ́дꙋйте є҆мꙋ̀, и҆ до́мꙋ влады́цѣ рцы́те: ᲂу҆ч҃тль глаго́летъ, ᲂу҆ тебє̀ сотворю̀
па́схꙋ со ᲂу҆ч҃нки̑ мои́ми.

=Славосло́вїе вели́кое. И҆ тропа́рь:= ~Ѻ҆́бщее воскрⷭ҇нїе: =Та́же є҆ктєнїѝ, и҆ ча́съ пе́рвый, и҆
ѡ҆глаше́нїе, и҆ ѡ҆бы́чный ѿпꙋ́стъ, и҆ лїті́а внѣ̀ монастырѧ̀.=

=На= *=лїтꙋргі́и:=* =а҆нтїфѡ́нъ а҃, гла́съ в҃, ѱало́мъ рд҃і.= ~Возлюби́хъ, ꙗ҆́кѡ ᲂу҆слы́шитъ гдⷭ҇ь
гла́съ моле́нїѧ моегѡ̀. =Припѣ́въ:= ~Мл҃твами бцⷣы, сп҃се, сп҃сѝ на́съ. =Сті́хъ: в҃:= ~Ꙗ҆́кѡ
приклонѝ ᲂу҆́хо своѐ мнѣ̀, и҆ во дни̑ моѧ̑ призовꙋ̀. ~Мл҃твами бцⷣы, сп҃се, сп҃сѝ на́съ. =Сті́хъ
г҃:= ~Ѡ҆б̾ѧ́ша мѧ̀ болѣ̑зни смє́ртныѧ, бѣды̑ а҆́дѡвы ѡ҆брѣто́ша мѧ̀. ~Мл҃твами бцⷣы, сп҃се, сп҃сѝ
на́съ. =Сті́хъ д҃:= ~Ско́рбь и҆ болѣ́знь ѡ҆брѣто́хъ, и҆ и҆́мѧ гдⷭ҇не призва́хъ. ~Мл҃твами бцⷣы,
сп҃се, сп҃сѝ на́съ. =Сла́ва, и҆ ны́нѣ:= ~Мл҃твами бцⷣы, сп҃се, сп҃сѝ на́съ. =А҆нтїфѡ́нъ в҃,
гла́съ то́йже, ѱало́мъ рє҃і:= ~Вѣ́ровахъ, тѣ́мже возглаго́лахъ: а҆́зъ же смири́хсѧ ѕѣлѡ̀. ~Сп҃си́
ны, сн҃е бж҃їй, возсѣ́дый на жребѧ̀, пою́щыѧ тѝ: а҆ллилꙋ́їа. =Сті́хъ в҃:= ~Что̀ возда́мъ гдⷭ҇еви
ѡ҆ всѣ́хъ, ꙗ҆̀же воздаде́ ми; ~Сп҃си́ ны, сн҃е бж҃їй: =Сті́хъ г҃:= ~Ча́шꙋ сп҃се́нїѧ прїимꙋ̀, и҆
и҆́мѧ гдⷭ҇не призовꙋ̀. ~Сп҃си́ ны, сн҃е бж҃їй: =Сті́хъ д҃:= ~Мл҃твы моѧ̑ гдⷭ҇еви возда́мъ пред̾
всѣ́ми людьмѝ є҆гѡ̀. ~Сп҃си́ ны, сн҃е бж҃їй: =Сла́ва, и҆ ны́нѣ:= ~Є҆диноро́дный сн҃е: =А҆нтїфѡ́нъ
г҃, гла́съ а҃, ѱало́мъ рз҃і:= ~И҆сповѣ́дайтесѧ гдⷭ҇еви, ꙗ҆́кѡ бл҃гъ, ꙗ҆́кѡ въ вѣ́къ млⷭ҇ть є҆гѡ̀.
=Тропа́рь:= ~Ѻ҆́бщее воскрⷭ҇нїе: =Сті́хъ в҃:= ~Да рече́тъ ᲂу҆́бѡ до́мъ і҆и҃левъ: ꙗ҆́кѡ бл҃гъ, ꙗ҆́кѡ
въ вѣ́къ млⷭ҇ть є҆гѡ̀. ~Ѻ҆́бщее воскрⷭ҇нїе: =Сті́хъ г҃:= ~Да рече́тъ ᲂу҆́бѡ до́мъ а҆арѡ́нь: ꙗ҆́кѡ
бл҃гъ, ꙗ҆́кѡ въ вѣ́къ млⷭ҇ть є҆гѡ̀. ~Ѻ҆́бщее воскрⷭ҇нїе: =Сті́хъ д҃:= ~Да рекꙋ́тъ ᲂу҆́бѡ всѝ
боѧ́щїисѧ гдⷭ҇а: ꙗ҆́кѡ бл҃гъ, ꙗ҆́кѡ въ вѣ́къ млⷭ҇ть є҆гѡ̀. ~Ѻ҆́бщее воскрⷭ҇нїе: =Вхо́дное:=
~Бл҃гослове́нъ грѧды́й во и҆́мѧ гдⷭ҇не, бл҃гослови́хомъ вы̀ и҆з̾ до́мꙋ гдⷭ҇нѧ, бг҃ъ гдⷭ҇ь, и҆
ꙗ҆ви́сѧ на́мъ. =Тропа́рь:= ~Ѻ҆́бщее воскрⷭ҇нїе: =Сла́ва:= ~Спогре́бшесѧ тебѣ̀ кр҃ще́нїемъ: =И҆
ны́нѣ, конда́къ:= ~На прⷭ҇то́лѣ на нб҃сѝ: =Та́же, трист҃о́е. Прокі́менъ а҆пⷭ҇ла, гла́съ д҃:=
~Бл҃гослове́нъ грѧды́й во и҆́мѧ гдⷭ҇не, бг҃ъ гдⷭ҇ь, и҆ ꙗ҆ви́сѧ на́мъ. =Сті́хъ:= ~И҆сповѣ́дайтесѧ
гдⷭ҇еви, ꙗ҆́кѡ бл҃гъ, ꙗ҆́кѡ въ вѣ́къ млⷭ҇ть є҆гѡ̀. =А҆пⷭ҇лъ къ фїлїпписі́ємъ, зача́ло см҃з.
А҆ллилꙋ́їа, гла́съ а҃:= ~Воспо́йте гдⷭ҇еви пѣ́снь но́вꙋ, ꙗ҆́кѡ ди̑вна сотворѝ гдⷭ҇ь. =Сті́хъ:=
~Ви́дѣша всѝ концы̀ землѝ сп҃се́нїе бг҃а на́шегѡ. =Є҆ѵⷢ҇лїе ѿ і҆ѡа́нна, зача́ло м҃а. И҆ быва́етъ
лїтꙋргі́а златоꙋ́стова. Прича́стенъ:= ~Бл҃гослове́нъ грѧды́й во и҆́мѧ гдⷭ҇не, бг҃ъ гдⷭ҇ь, и҆
ꙗ҆ви́сѧ на́мъ. =А҆ллилꙋ́їа, три́жды.=

=На трапе́зѣ ᲂу҆тѣше́нїе: ꙗ҆ди́мъ ры̑бы, и҆ вїно̀ пїе́мъ, бл҃годарѧ́ще бг҃а.=
{{text_align=center}}

![Рисунок 3](Pictures/100000000000029700000046678756A9663F6117.png)

![Рисунок 2](Pictures/10000000000003690000006507A87FCDDD2CF2B6.png)

=Въ недѣ́лю ва́їй ве́чера,=
{{text_align=center}}

=на Гдⷭ҇и воззва́хъ поста́вимъ стїхѡ́въ ѕ҃, и҆ пое́мъ самогла́сны трѝ, повторѧ́юще сїѧ̑, гла́съ
и҃:=
{{text_align=center}}

~Ра́дꙋйсѧ и҆ весели́сѧ, гра́де сїѡ́не, красꙋ́йсѧ и҆ ликꙋ́й, цр҃ковь бж҃їѧ: се́ бо цр҃ь тво́й
прїи́де въ пра́вдѣ, на жребѧ́ти сѣдѧ̀, ѿ дѣте́й воспѣва́емый: ѡ҆са́нна въ вы́шнихъ, бл҃гослове́нъ
є҆сѝ, и҆мѣ́ѧй мно́жество щедро́тъ, поми́лꙋй на́съ.

~Прїи́де сп҃съ дне́сь во гра́дъ і҆ерⷭ҇ли́мъ, и҆спо́лнити писа́нїе: и҆ всѝ прїѧ́ша въ рꙋ́ки
ва̑їа, ри̑зы же подстила́хꙋ є҆мꙋ̀, вѣ́дꙋще, ꙗ҆́кѡ то́й є҆́сть бг҃ъ на́шъ, є҆мꙋ́же херꙋві́ми
вопїю́тъ непреста́ннѡ: ѡ҆са́нна въ вы́шнихъ, бл҃гослове́нъ є҆сѝ, и҆мѣ́ѧй мно́жество щедро́тъ,
поми́лꙋй на́съ.

~На херꙋві́мѣхъ носи́мый и҆ воспѣва́емый ѿ серафі̑мъ, возсѣ́лъ є҆сѝ на жребѧ̀ дв҃дски, бл҃же: и҆
дѣ́ти тѧ̀ воспѣва́хꙋ бг҃олѣ́пнѡ, і҆ꙋде́є же хꙋ́лѧхꙋ беззако́ннѡ: сѣда́нїе на жребѧ́ти
проѡбразова́ше стро́пѡтныѧ ꙗ҆зы́ки, ѿ невѣ́рїѧ къ вѣ́рѣ ѡ҆браза́емыѧ. сла́ва тебѣ̀, хрⷭ҇тѐ,
є҆ди́не млⷭ҇тиве и҆ чл҃вѣколю́бче.

=Сла́ва:= ~Ра́дꙋйсѧ и҆ весели́сѧ: =И҆ ны́нѣ:= ~На херꙋві́мѣхъ носи́мый:

=Вхо́дъ. Прокі́менъ ѡ҆бы́чный, гла́съ и҃:= ~Сѐ ны́нѣ бл҃гослови́те гдⷭ҇а, всѝ рабѝ гдⷭ҇ни:
=Сті́хъ:= ~Стоѧ́щїи во хра́мѣ гдⷭ҇ни, во дво́рѣхъ до́мꙋ бг҃а на́шегѡ.

=На стїхо́внѣ стїхи̑ры самогла́сны, гла́съ в҃:=
{{text_align=center}}

~Ѿ вѣ́твїй и҆ ва́їй, ꙗ҆́кѡ ѿ бж҃е́ственна пра́здника, преше́дше въ бж҃е́ственный пра́здникъ, къ
чтⷭ҇но́мꙋ хрⷭ҇то́выхъ стрⷭ҇те́й, вѣ́рнїи, стеце́мсѧ торжествꙋ̀ сп҃си́тельномꙋ: и҆ сего̀ ви́димъ за
на́съ стрⷭ҇ть терпѧ́ща во́льнꙋю. томꙋ́ же пѣ́нїе согла́сное бл҃годарѧ́ще воспои́мъ, взыва́юще:
милосе́рдїѧ и҆сто́чниче и҆ сп҃се́нїѧ приста́нище, гдⷭ҇и, сла́ва тебѣ̀.

=Сті́хъ:= ~Воспо́йте гдⷭ҇еви пѣ́снь но́вꙋ.

=Гла́съ г҃:= ~Стра́шно є҆́сть впа́сти въ рꙋ́цѣ бг҃а жи́ва: се́й сꙋдїѧ̀ є҆́сть помышле́нїй и҆
мы́слей серде́чныхъ. никто́же да вни́детъ и҆скꙋша́ѧй вѣ́рꙋ непоро́чнꙋю: но въ кро́тости и҆ стра́сѣ
ко хрⷭ҇тꙋ̀ пристꙋ́пимъ, да прїи́мемъ млⷭ҇ть, и҆ бл҃года́ть ѡ҆брѧ́щемъ, во бл҃говре́меннꙋю по́мощь.

=Сті́хъ:= ~Ви́дѣша всѝ концы̀ землѝ сп҃се́нїе бг҃а на́шегѡ.

=Гла́съ з҃:= ~Со́нмице лꙋка́ваѧ и҆ прелюбодѣ́йнаѧ, своемꙋ̀ мꙋ́жꙋ не сохра́ншаѧ вѣ́рꙋ, что̀ держи́ши
завѣ́тъ, є҆гѡ́же не была̀ є҆сѝ наслѣ́дница; что̀ хва́лишисѧ ѡ҆ ѻ҆ц҃ѣ̀, сн҃а ѿве́ргшаѧсѧ; прⷪ҇ро́ки
не прїѧ́ла є҆сѝ, сн҃а возвѣсти́вшыѧ. понѐ свои́хъ ча̑дъ ᲂу҆срами́сѧ, си́це вопїю́щихъ: ѡ҆са́нна
сн҃ꙋ дв҃довꙋ, бл҃гослове́нъ грѧды́й во и҆́мѧ гдⷭ҇не.

=Сла́ва, гла́съ в҃:= ~Ѿ вѣ́твїй и҆ ва́їй: =И҆ ны́нѣ, гла́съ г҃:= ~Стра́шно є҆́сть впа́сти въ рꙋ́цѣ
бг҃а жи́ва: ~Ны́нѣ ѿпꙋща́еши: =И҆ по= ~Ѻ҆́ч҃е на́шъ, тропа́рь: ~Бцⷣе дв҃о, ра́дꙋйсѧ:

=И҆ прѡ́чаѧ ꙗ҆́кѡ ѡ҆бы́чно. И҆ ѡ҆бы̑чныѧ покло́ны.=

\[зрѝ\] =Вѣ́стно бꙋ́ди, ꙗ҆́кѡ= ~Бцⷣе дв҃о: =и҆ прѡ́чаѧ, со сладкопѣ́нїемъ пою́тсѧ въ недѣ̑ли
ст҃ы́ѧ четыредесѧ́тницы, та́кожде и҆ въ настоѧ́щꙋю: въ про́чыѧ же дни̑ вели́кїѧ седми́цы поско́рꙋ
глаго́лютсѧ.=

![Рисунок 1](Pictures/100000000000024F000000C1C4EBDC470A72F2E3.png)

