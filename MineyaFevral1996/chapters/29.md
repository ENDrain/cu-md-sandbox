<<414>>

=Мѣ́сѧца тогѡ́же въ к҃ѳ-й де́нь.=

=Прпⷣбнагѡ ѻ҆ц҃а̀ на́шегѡ и҆ и҆сповѣ́дника кассїа́на ри́млѧнина.=

=Є҆гда̀ и҆́мать феѵрꙋа́рїй мѣ́сѧцъ дне́й к҃и, тогда̀ слꙋ́жба ст҃а́гѡ кассїа́на
пое́тсѧ на повече́рїи.=

=А҆́ще же є҆́сть ві́сектъ, стїхи̑ры, гла́съ ѕ҃. Подо́бенъ:= ~Всѐ ѿло́жше:

~Мꙋ́дрѣ проразꙋмѣ́лъ є҆сѝ ꙳ текꙋ́щꙋю пре́лесть, ѻ҆́ч҃е пресла́вне: ꙳ и҆ сїю̀
тре́бꙋющымъ и҆мѣ́ти возбрани́лъ є҆сѝ, ꙳ ника́кѡ пребыва́ющꙋю, ꙳ по и҆схожде́нїи
ѿсю́дꙋ ко гдⷭ҇ꙋ: ꙳ мимотекꙋ́щее сїѐ ꙳ и҆ вре́менное житїѐ, и҆ ᲂу҆строе́нїе. ꙳
Тѣ́мже и҆ къ лꙋ́чшей жи́зни преста́вилсѧ є҆сѝ ꙳, ꙗ҆́кѡ смотри́тель и҆ мꙋ́дръ, ꙳
житїе́мъ и҆ дѣ́ломъ, кассїа́не, ꙳ хрⷭ҇тꙋ̀ ᲂу҆годи́въ.

~Крⷭ҇тъ ѿ младе́нства взе́мъ, ꙳ и҆ стезе́ю, ѻ҆́ч҃е, жесто́кою ꙳ и҆ тѣ́сною
ше́ствовалъ є҆сѝ спѣ́шнѡ, ꙳ и҆ честно́ю па́че, ꙳ повинꙋ́ѧсѧ, сла́вне, ꙳
велѣ́нїємъ призва́вшагѡ. ꙳ Тѣ́мже сꙋгꙋ́бо ѡ҆брѣ́лъ є҆сѝ ꙳ трꙋдѡ́въ воздаѧ́нїе, ꙳
и҆ досто́йнꙋ мздꙋ̀, ꙳ нбⷭ҇ное црⷭ҇твїе хрⷭ҇то́во, ꙳ и҆ со всѣ́ми ст҃ы́ми
ликова́нїе ꙳ во свѣ́тѣ, кассїа́не. ꙳ съ ни́миже непреста́ннѡ молѝ ꙳ ѡ҆ дꙋша́хъ
на́шихъ.

~Чꙋдесѐ ве́щь ꙳ всѧ́кїѧ є҆́сть добродѣ́тели, бг҃омꙋ́дре, ꙳ съ не́юже и҆ въ
пло́ти на землѝ пе́рвѣе, ꙳ смотрѧ́ѧ молчѧ̀, прпⷣбне, ꙳ и҆ глаго́лѧ по́слѣжде ꙳
и҆ словесы̀ и҆ вещмѝ, ꙳ смире́нъ и҆ кро́токъ неѕло́бивъ, ꙳ и҆ вельмѝ
бл҃гогла́сникъ прⷪ҇ро́ческїй: ꙳ мно́жае же ны́нѣ па́че, ꙳ є҆гда̀ къ бг҃ꙋ
восте́къ ᲂу҆диви́лсѧ є҆сѝ, ꙳ и҆ прїѧ́лъ бл҃года́ть и҆сцѣле́нїй.

=Сла́ва, и҆ ны́нѣ, бг҃оро́диченъ, подо́бенъ то́йже:=

~Нра́вомъ ѕлы́мъ поползо́хсѧ, ꙳ и҆ порабоще́нъ ле́стїю <<415>> лꙋка́вною, ꙳
бг҃оневѣ́стнаѧ, къ пречꙋ́дномꙋ твоемꙋ̀ милосе́рдїю, ꙳ и҆ те́пломꙋ застꙋпле́нїю,
꙳ прест҃а́ѧ ѻ҆трокови́це, ꙳ прибѣга́ю ѻ҆каѧ́нный: ꙳ сою̑зъ мѧ̀ и҆зба́ви
напа́стей и҆ печа́лей, ꙳ и҆ спаси́ мѧ, пренепоро́чнаѧ, ꙳ бѣсо́вскихъ прилѡ́гъ, ꙳
да прославлѧ́ю тѧ̀ ꙳ и҆ любо́вїю пою̀, и҆ покланѧ́юсѧ, ꙳ и҆ велича́ю тѧ̀,
влⷣчце, приснобл҃же́ннꙋю.

=Крⷭ҇тобогоро́диченъ, подо́бенъ то́йже:=

~Ѻ҆рꙋ́жїе, ꙗ҆́коже речѐ сѷмеѡ́нъ, ꙳ се́рдце твоѐ про́йде, пречⷭ҇таѧ влⷣчце, ꙳
є҆гда̀ ᲂу҆зрѣ́ла є҆сѝ и҆зъ тебє̀ возсїѧ́вшаго ꙳ неизрече́ннымъ сло́вомъ, ꙳ ѿ
беззако́нныхъ, ꙗ҆́кѡ ѡ҆сꙋжде́на ꙳ возноси́ма на крⷭ҇тъ, ꙳ ѻ҆́цтомъ и҆ же́лчїю
напаѧ́емаго, ꙳ рє́бра же пробода́єма ꙳, и҆ рꙋ́цѣ и҆ но́зѣ пригвожда́ємы, ꙳ и҆
рыда́ющи восклица́ла є҆сѝ, мт҃рски вопїю́щи: ꙳ что̀ сїѐ, ча́до сладча́йшее, ꙳
но́вое та́инство;

=Канѡ́нъ,=

=Гла́съ в҃. Пѣ́снь а҃. І҆рмо́съ:=

~Во глꙋбинѣ̀ постла̀ и҆ногда̀ фараѡни́тское всево́инство преѡрꙋже́ннаѧ си́ла,
вопло́щшеесѧ же сло́во всеѕло́бный грѣ́хъ потреби́ло є҆́сть, препросла́вленный
гдⷭ҇ь, сла́внѡ бо просла́висѧ.

~Вѣнча́въ бжⷭ҇твенными добродѣ́тельми, прпⷣбне, житїѐ твоѐ, кассїа́не, къ бг҃ꙋ
ѿше́лъ є҆сѝ: ѿ негѡ́же на́мъ просѝ и҆збавле́нїѧ прегрѣше́нїй, мо́лимсѧ,
соверша́ющымъ вѣ́рою ст҃о́е твоѐ преставле́нїе.

~Всеѻбра́знымъ манове́нїемъ къ бг҃ꙋ всѣ́хъ, достосла́вне, ѿ стра́стныхъ
помышле́нїй ᲂу҆клони́лсѧ є҆сѝ, и҆ свѣ́тъ бы́лъ є҆сѝ, прича̑стїи невеще́ственными
ѡ҆божа́емь, препросла́вленнаго гдⷭ҇а поѧ̀, тѧ̀ просла́вльшаго.

~Вра́чь бы́лъ є҆сѝ дꙋша́мъ, бжⷭ҇твенными твои́ми ᲂу҆чє́нїи, кассїа́не,
ᲂу҆правлѧ́ѧ мꙋдрова̑нїѧ мона́шествꙋющихъ <<416>> бл҃года́тїю, и҆ къ жи́зни
вѣ́чнѣй наста́вилъ є҆сѝ: сегѡ̀ ра́ди тѧ̀ всѝ любо́вїю почита́емъ.

=Бг҃оро́диченъ:=

~Во чре́вѣ носи́вшꙋю, чⷭ҇таѧ, всѝ вѣ́мы: бг҃а бо въ пло́ть ме́ртвеннꙋю
ѡ҆бле́кшасѧ па́че ᲂу҆ма̀ родила̀ є҆сѝ, просвѣти́вшаго прпⷣбныхъ сосло́вїе,
препросла́вленнаго гдⷭ҇а, сла́внѡ бо просла́висѧ.

=Пѣ́снь г҃. І҆рмо́съ:=

~Процвѣла̀ є҆́сть пꙋсты́нѧ ꙗ҆́кѡ крі́нъ, гдⷭ҇и, ꙗ҆зы́ческаѧ неплодѧ́щаѧ
це́рковь, прише́ствїемъ твои́мъ, въ не́йже ᲂу҆тверди́сѧ моѐ се́рдце.

~Ѕвѣздꙋ́ тѧ на высотѣ̀ цр҃ко́внѣй возсїѧ́вшꙋю, просвѣще́нїе показа̀ сꙋ́щымъ во
тмѣ̀ хрⷭ҇то́съ, всехва́льне, по́стникѡвъ ᲂу҆краше́нїе, прпⷣбне.

~Крⷭ҇тꙋ̀ приѡбщи́вшемꙋсѧ, и҆ мі́ръ просвѣ́щшемꙋ, кассїа́не, подо́бѧсѧ,
распѧ́лсѧ є҆сѝ мїрски̑мъ страстє́мъ, кова̑рствїѧ бѣсѡ́въ побѣди́въ.

~Мꙋ́дрости и҆спо́лнисѧ твоѐ се́рдце, премꙋ́дре, ᲂу҆че́нїѧ бе́зднꙋ ст҃ы́мъ
и҆сточѝ дх҃омъ, мона́хѡвъ стада̀ напаѧ́ющꙋ.

=Бг҃оро́диченъ:=

~И҆сцѣлѝ, всенепоро́чнаѧ, дꙋ́шꙋ мою̀, молю́сѧ, и҆знемо́гшꙋю страстьмѝ и҆
всѧ́кими настоѧ̑нїи ѕлѣ́йшихъ де́мѡнѡвъ. бжⷭ҇твеннымъ хода́тайствомъ твои́мъ.

=Сѣда́ленъ, гла́съ д҃. Подо́бенъ:= ~Вознесы́йсѧ:

~Преподо́бенъ бы́въ, бг҃ꙋ возложи́лсѧ є҆сѝ, и҆ просвѣ́щсѧ до́брыми ви́ды,
кассїа́не, ꙗ҆́кѡ со́лнце ѡ҆блиста́лъ є҆сѝ сїѧ́нїемъ бжⷭ҇твенныхъ твои́хъ
ᲂу҆че́нїй, сердца̀ всѣ́хъ чтꙋ́щихъ тѧ̀ всегда̀ просвѣща́ѧ: но прилѣ́жнѡ молѝ
хрⷭ҇та̀, ѡ҆ и҆̀же любо́вїю те́плѣ восхвалѧ́ющихъ тѧ̀.

=Сла́ва, и҆ ны́нѣ, бг҃оро́диченъ:=

~Грѣхолюби́въ сы́й, молю́ тѧ безгрѣ́шнаго бг҃а ро́ждшꙋю, <<417>> взе́млющаго
грѣхѝ мі́ра, пречⷭ҇таѧ, многогрѣ́шнꙋю дꙋ́шꙋ мою̀ ᲂу҆ще́дрити, и҆ грѣхѝ моѧ̑
мнѡ́гїѧ ѡ҆чи́стити: грѣ́шныхъ бо ты̀ є҆сѝ ѡ҆чище́нїе и҆ спасе́нїе вѣ́рныхъ, и҆
застꙋпле́нїе.

=Крⷭ҇тобогоро́диченъ:=

~И҆́же во́лею на́съ ра́ди распе́ншагосѧ на дре́вѣ а҆́гница зрѧ́щи, рыда́ющи
глаго́лаше слезѧ́щи: что́ ти безблагода́тный є҆вре́йскїй собо́ръ воздадѐ, и҆́же
мно́гихъ, и҆ вели́кихъ, сн҃е мо́й, дарѡ́въ наслажде́йсѧ; но воспѣва́ю твоѐ, бж҃е
мо́й, долготерпѣ́нїе.

=Пѣ́снь д҃. І҆рмо́съ:=

~Прише́лъ є҆сѝ ѿ дв҃ы, не хода́тай, ни а҆́гг҃лъ, но са́мъ, гдⷭ҇и, вопло́щсѧ, и҆
спа́слъ є҆сѝ всего́ мѧ человѣ́ка. тѣ́мъ зовꙋ́ ти: сла́ва си́лѣ твое́й, гдⷭ҇и.

~По́двиги твои́ми плотска̑ѧ покори́лъ є҆сѝ и҆гра̑нїѧ дꙋ́хꙋ, прпⷣбне: и҆
свѧще́нными ᲂу҆чє́нїи твои́ми всѧ̑ ѡ҆бнажи́лъ є҆сѝ кова̑рствїѧ льсти́вагѡ и҆
ловлє́нїѧ.

~Оу҆мерщвлѧ́емь во́лею ѿ мїрскі́ѧ ме́ртвости, бꙋ́дꙋщїѧ жи́зни наслѣ́дїе прїѧ́лъ
є҆сѝ, кассїа́не пресла́вне: зако́ны же написа́лъ є҆сѝ мона́хѡвъ въ наставле́нїе
и҆ соверше́нїе.

~Всели́сѧ въ дꙋ́шꙋ твою̀ бл҃года́ть дх҃а, и҆ всѣ́хъ вы́шша плотски́хъ
мꙋдрова́нїй тѧ̀ показа̀, пребога́те, и҆ льсти́вагѡ сѣте́й ꙗ҆вле́ннѡ.

=Бг҃оро́диченъ:=

~Безлѣ́тнаго, въ лѣ́то бы́вша, родила̀ є҆сѝ неизрече́ннѡ, всенепоро́чнаѧ,
прпⷣбныѧ просвѣти́вшаго, вѣ́рою пожи́вшыѧ, и҆ ѕлонача́льнаго ѕмі́ѧ смири́вшаго.

=Пѣ́снь є҃. І҆рмо́съ:=

~Хода́тай бг҃ꙋ и҆ человѣ́кѡмъ бы́лъ є҆сѝ, хрⷭ҇тѐ бж҃е: тобо́ю бо, влⷣко, къ
свѣтонача́льникꙋ ѻ҆ц҃ꙋ̀ твоемꙋ̀, ѿ но́щи невѣ́дѣнїѧ приведе́нїе и҆́мамы.

~Восхи́тилсѧ є҆сѝ, твои́ми добродѣ́тельми, бг҃опрїѧ́тне, <<418>> носи́мь: и҆
ра́дꙋѧсѧ, дости́глъ є҆сѝ къ нбⷭ҇нымъ селе́нїємъ, трꙋдѡ́въ по́чєсти досто́йнѡ
прїе́млѧ.

~Оу҆мо́мъ чи́стымъ ты̀ взира́ѧ добро́тꙋ хрⷭ҇то́вꙋ, стоѧ́лъ є҆сѝ непрекло́ненъ
въ нощѝ и҆ во днѝ, пресла́вне, бжⷭ҇твєннаѧ ꙗ҆влє́нїѧ ѿтꙋ́дꙋ прїе́млѧ.

~Сле́зъ течє́нїи, бг҃оно́се ѻ҆́ч҃е, напаѧ́емь, ꙗ҆́кѡ дре́во высоковѣ́твенно
прине́слъ є҆сѝ плоды̀ и҆справле́нїѧ, веселѧ́щаѧ всѣ́хъ бжⷭ҇твеннѡ помышлє́нїѧ.

=Бг҃оро́диченъ:=

~И҆зъ тебє̀ жи́знь па́че ᲂу҆ма̀ возсїѧ́вши, дв҃о, врага̀ ᲂу҆мертвѝ, всѧ̑ ны̀
ᲂу҆мертви́вшаго, и҆ ѡ҆живѝ мі́ръ непреста́ннѡ воспѣва́ющїй тѧ̀.

=Пѣ́снь ѕ҃. І҆рмо́съ:=

~Въ бе́зднѣ грѣхо́внѣй валѧ́ѧсѧ, неизслѣ́днꙋю милосе́рдїѧ твоегѡ̀ призыва́ю
бе́зднꙋ, ѿ тлѝ, бж҃е, мѧ̀ возведѝ.

~Пꙋте́мъ тѣ́снымъ, ѻ҆́ч҃е, ше́ствовалъ є҆сѝ, всѣ̑мъ же словесы̀ твои́ми се́й
показа́лъ є҆сѝ, и҆́мже до́брѣ ходѧ́щїи, въ ра́йскꙋю широтꙋ̀ вводи́ми быва́ютъ.

~Жи́знь твоѧ̀ преподо́бна бы́сть и҆ кончи́на блаже́нна, и҆ честна̀, кассїа́не
ѻ҆́ч҃е на́шъ, ст҃ы́хъ а҆́гг҃лѡвъ собесѣ́дниче.

~Дрема́нїе ᲂу҆ны́нїѧ ѿве́рглъ є҆сѝ, и҆ пребдѣва́ѧ въ видѣ́нїихъ и҆ дѣѧ́нїихъ,
а҆́гг҃льски пожи́лъ є҆сѝ на землѝ, бг҃оно́се всебл҃же́нне.

=Бг҃оро́диченъ:=

~Ꙗ҆́кѡ добрꙋ̀, ꙗ҆́кѡ краснꙋ̀ возлюби́въ тѧ̀, добротворѧ́й і҆и҃съ,
всенепоро́чнаѧ, и҆зъ тебє̀ пло́тїю ражда́етсѧ, и҆ ѡ҆божа́етъ мѧ̀ за милосе́рдїе
безмѣ́рное.

=Пѣ́снь з҃. І҆рмо́съ:=

~Бг҃опроти́вное велѣ́нїе беззако́ннꙋющагѡ мꙋчи́телѧ высо́къ пла́мень вознесло̀
є҆́сть: хрⷭ҇то́съ же прострѐ бг҃очести̑вымъ ѻ҆трокѡ́мъ ро́сꙋ дꙋхо́внꙋю, сы́й
бл҃гослове́нъ и҆ препросла́вленъ. <<419>>

~Всегда̀ воззрѣ́ньми свѣтлѣ́йшими, бг҃омꙋ́дре, ѡ҆божа́емь, свѣти́льникъ
ꙗ҆ви́лсѧ є҆сѝ незаходи́мь: ѿню́дꙋже ѡ҆блиста́лъ є҆сѝ сло́во спаси́тельное,
всѣ́хъ на́съ ра́зꙋмы просвѣща́ющее восхвалѧ́ющихъ тѧ̀.

~Ѧ҆зы́къ тво́й дх҃омъ ѡ҆бощре́нъ, ꙗ҆́вѣ начерта́вшїй зако́нъ спаси́теленъ, и҆
ѻ҆́бразы и҆зложѝ, и҆́миже ᲂу҆правлѧ́ютсѧ всѧ̑, всебл҃же́нне, при́снѡ
мона́шествꙋющихъ стада̀ ра́дꙋющесѧ.

~Ра́зꙋмы, прпⷣбне, спаси́тєльныѧ и҆ глаго́лы, невѣ́дѣнїе серде́чное ѿгонѧ́ющыѧ,
бога́тнѡ и҆сточи́лъ є҆сѝ, ѻ҆́ч҃е бг҃омꙋ́дре. тѣ́мже тѧ̀ почита́емъ вѣ́рнѡ,
всест҃ꙋ́ю соверша́юще па́мѧть твою̀.

=Бг҃оро́диченъ:=

~Черто́гъ была̀ є҆сѝ бжⷭ҇твенныѧ сла́вы, и҆ прⷭ҇то́лъ ѻ҆гнезра́ченъ, на не́мже
почѝ сло́во воплоще́нное за кра́йнюю бл҃госты́ню: того̀ ᲂу҆́бѡ молѝ, чⷭ҇таѧ,
ᲂу҆ще́дрити и҆ поми́ловати ны̀.

=Пѣ́снь и҃. І҆рмо́съ:=

~Пе́щь и҆ногда̀ ѻ҆́гненнаѧ въ вавѷлѡ́нѣ дѣ̑йства раздѣлѧ́ше, бж҃їимъ велѣ́нїемъ
халдє́и ѡ҆палѧ́ющаѧ, вѣ̑рныѧ же ѡ҆роша́ющаѧ, пою́щыѧ: бл҃гослови́те, всѧ̑ дѣла̀
гдⷭ҇нѧ, гдⷭ҇а.

~Сїѧ́ѧ ꙗ҆́коже ѕвѣзда̀, сло́вомъ и҆ житїе́мъ, кассїа́не, просвѣща́еши всѧ̑
земны̑ѧ концы̀, невѣ́дѣнїѧ и҆з̾има́ѧ мглы̀, и҆ пѣ́ти повелѣва́ѧ всегда̀:
бл҃гослови́те, всѧ̑ дѣла̀ гдⷭ҇нѧ, гдⷭ҇а.

~Заше́лъ є҆сѝ, ᲂу҆́меръ ꙗ҆́кѡ со́лнце, пребл҃же́нне, ꙗ҆́кѡ зарю́ же ѡ҆ста́вилъ
є҆сѝ незаходи̑ма словеса̀ твоѧ̑, просвѣща̑ющаѧ дꙋ́шы на́шѧ, вѣ́рою ст҃ꙋ́ю твою̀,
прпⷣбне, соверша́ющихъ па́мѧть.

~Добро́ты мы́сленныѧ неизрече́ннѡ наслажда́ешисѧ, ѡ҆ста́вль тлѣ́нное тѣ́ло, и҆
ви́дѣти сподо́билсѧ є҆сѝ, ꙗ҆̀же ви́дѧтъ, <<420>> сла́вне, а҆́гг҃льскаѧ вѡ́инства
пою́ще: бл҃гослови́те, всѧ̑ дѣла̀ гдⷭ҇нѧ, гдⷭ҇а.

=Бг҃оро́диченъ:=

~Ꙗ҆ви́ласѧ є҆сѝ нб҃съ ши́рши, дв҃о, є҆гѡ́же бо та̑ѧ не вмѣсти́ша, несказа́ннѡ
вмѣсти́вши и҆ ро́ждши па́че смы́сла, сꙋгꙋ́ба сꙋ́ща є҆стество́мъ, є҆ди́нꙋ же
и҆мꙋ́ща бг҃олѣ́пнѡ ѵ҆поста́сь.

=Пѣ́снь ѳ҃. І҆рмо́съ:=

~Безнача́льна роди́телѧ сн҃ъ, бг҃ъ и҆ гдⷭ҇ь, вопло́щсѧ ѿ дв҃ы, на́мъ ꙗ҆ви́сѧ,
ѡ҆мрачє́ннаѧ просвѣти́ти, собра́ти расточє́ннаѧ. тѣ́мъ всепѣ́тꙋю бцⷣꙋ
велича́емъ.

~Крѣ́пость тебѣ̀ дарова́сѧ ѿ бг҃а и҆ си́ла, нача̑ла ѿгони́ти мїроде́ржца:
тѣ́мже до́блествовавъ вельмѝ, ꙗ҆́кѡ вои́стиннꙋ, ѻ҆́ч҃е бг҃омꙋ́дре, ликѡ́мъ
счи́слилсѧ є҆сѝ преподо́бныхъ, ра́дꙋѧсѧ.

~Ꙗ҆́кѡ шипо́къ сладково́ненъ, на́съ бл҃гоꙋха́ютъ бг҃одꙋхновє́ннаѧ словеса̀,
бжⷭ҇твеннагѡ ѧ҆зы́ка твоегѡ̀: ты́ бо бл҃гоꙋха́нїе бы́лъ є҆сѝ, на́съ ра́ди
и҆злїѧ́вшагѡсѧ за милосе́рдїе, и҆ въ пло́ть ѡ҆бле́кшасѧ, бг҃оно́се всече́стне.

~Па́мѧть твоѧ̀ дне́сь преподо́бнѡ возсїѧ́вши, ѡ҆зарѧ́етъ сердца̀ восхвалѧ́ющихъ
твоѐ а҆́гг҃льское житїѐ, кассїа́не, въ не́йже мо́лимсѧ, согрѣше́нїй проще́нїе
дарова́ти всѣ̑мъ, помоли́сѧ.

=Бг҃оро́диченъ:=

~Гла́съ тѝ прино́симъ гаврїи́ловъ, взыва́юще: ра́дꙋйсѧ, трапе́зо, бжⷭ҇твенный
хлѣ́бъ носи́вшаѧ: ра́дꙋйсѧ, непроходи́маѧ две́ре: ра́дꙋйсѧ, ра́досте всѣ́хъ
спаса́емыхъ, прпⷣбныхъ похвало̀, бцⷣе приснодв҃о.

