<<156>>

=Мѣ́сѧца тогѡ́же во и҃-й де́нь.=

=Ст҃а́гѡ великомꙋ́ченика ѳео́дѡра стратила́та:=

=И҆ ст҃а́гѡ прⷪ҇ро́ка заха́рїи серпови́дца.=

=На= ~Гдⷭ҇и, воззва́хъ, =стїхи̑ры мꙋ́ченика г҃, и҆ прⷪ҇ро́ка г҃.=

=Стїхи̑ры мч҃ника, гла́съ д҃. Подо́бенъ:= ~Ꙗ҆́кѡ до́блѧ:

~Страда́лецъ до́блественный, ꙳ во́инъ непобѣди́мь ꙳ дх҃омъ ст҃ы́мъ показа́лсѧ
є҆сѝ, ꙳ низложи́въ бори́телѧ, ꙳ мꙋ́дростїю слове́съ твои́хъ, ꙳ и҆ дѣ́лъ твои́хъ,
мꙋ́дре, терпѣли́вными ꙗ҆вле́ньми: ꙳ тѣ́мже прїѧ́лъ є҆сѝ вѣнцы̀ побѣ̑дныѧ, ꙳ и҆
съ вы́шними ли̑ки сочета́лсѧ є҆сѝ, ꙳ великомꙋ́чениче ѳео́дѡре.

~Бжⷭ҇твенный сто́лпъ бы́лъ є҆сѝ ꙳ благоче́стїѧ, пребога́те, ꙳ ѕлочести́выхъ
ка́пищъ возгнꙋша́всѧ, ꙳ и҆ ѻ҆вча̀ всесоверше́но, ꙳ и҆ заколе́нїе благопрїѧ́тно,
꙳ закла́вшемꙋсѧ тебє̀ ра́ди чи́стѣ приводи́мь, ꙳ просла́вльшемꙋ свѧтꙋ́ю твою̀
па́мѧть, ꙳ и҆ чꙋде́съ сокро́вище тѧ̀ сꙋ́щымъ въ мі́рѣ ꙳ дарова́вшемꙋ, ѳео́дѡре.

~На крⷭ҇тъ воздви́женъ, ꙳ и҆ пло́ти стрꙋ́жемѣ, ꙳ и҆ ѻ҆́стрыми стрѣла́ми
ᲂу҆ѧзвлѧ́емь, ꙳ и҆ на дре́вѣ протѧза́емь, ꙳ и҆ мєчѝ ᲂу҆сѣка́емь, ꙳ и҆ всѧ́кими
хитростьмѝ болѣ́зней ѡ҆крꙋжа́емь, ꙳ непрекло́ненъ и҆ непобѣди́мь ꙗ҆ви́лсѧ є҆сѝ,
꙳ си́лою на крⷭ҇тѣ̀ пригвожде́ннагѡ, ꙳ сла́ва мꙋ́ченикѡвъ, ѳео́дѡре. <<157>>

=И҆́ны стїхи̑ры прⷪ҇ро́ка, гла́съ и҃. Подо́бенъ:= ~Что̀ ва́съ нарече́мъ:

~И҆мѣ́ѧ житїѐ равноа́гг҃льно, ꙳ со а҆́гг҃лы, бг҃оѧвле́нне, бесѣ́дꙋеши ꙗ҆́вѣ, ꙳
тѣ́ми ᲂу҆́бѡ ꙗ҆̀же па́че ᲂу҆ма̀ ꙳ просвѣща́ѧ ᲂу҆́мъ, ꙳ ѻ҆бразѡ́въ чꙋ́дныхъ
ѡ҆чище́нїе, ꙳ вели́кихъ та̑инъ ѿкрове́нїе, ꙳ прⷪ҇ро́ческое провѣща́нїе, ꙳
дх҃о́вное возновле́нїе, ꙳ молѝ спасти́сѧ дꙋша́мъ на́шымъ.

~А҆́гг҃лъ ꙗ҆ви́лсѧ є҆сѝ зе́мленъ, ꙳ на землѝ нбⷭ҇ныѧ собесѣ́дники и҆мѣ́въ, ꙳
зри́тель премі́рныхъ видѣ́нїй бы́въ, ꙳ свѣти́льникъ мы́сленный, ꙳ свѣ́тъ
ѡ҆блиста́ющъ, ꙳ ма́слина, ѱало́мски рещѝ, плодови́та, ꙳ бг҃одѣ́йственнѡ
и҆ска́пающи ꙳ благочести̑вымъ є҆ле́й, ꙳ молѝ спасти́сѧ дꙋша́мъ на́шымъ.

~Надѣ́емагѡ ѡ҆боже́нїѧ наслажда́ѧсѧ, ꙳ ꙗ҆́кѡ проро́къ и҆́стиннѣйшїй бж҃їй, ꙳ и҆
ꙗ҆́снѡ присносꙋ́щныѧ ꙳ насыща́ѧсѧ сла́дости, ꙳ и҆ сла́вꙋ неизглаго́ланнꙋю ви́дѧ,
꙳ и҆ добро́ты вѣнцы̑ ᲂу҆кра́шенъ, ꙳ ѡ҆ на́съ пою́щихъ тѧ̀ молѝ ꙳ прилѣ́жнѡ,
бг҃опрїѧ́тне, ꙳ спасти́сѧ дꙋша́мъ на́шымъ.

=А҆́ще є҆́сть по́стъ: Сла́ва, и҆ ны́нѣ, бг҃оро́диченъ, и҆лѝ
крⷭ҇тобг҃оро́диченъ: пи̑саны въ и҃і де́нь. А҆́ще ли нѣ́сть поста̀, пое́мъ и҆
самогла́сенъ ст҃а́гѡ.=

=Сла́ва, гла́съ и҃:=

~Бж҃їихъ дарѡ́въ ꙗ҆́кѡ тезоимени́та, и҆ тогѡ̀ наслѣ́дника блаже́нства всѝ
восхва́лимъ, вѣ́рнїи, и҆ ᲂу҆блажи́мъ по достоѧ́нїю, ѳео́дѡра до́блѧго
великомꙋ́ченика, вселе́нныѧ побо́рника: мо́литсѧ бо хрⷭ҇тꙋ̀ бг҃ꙋ ѡ҆ дꙋша́хъ
на́шихъ.

=И҆ ны́нѣ, пра́здника, гла́съ то́йже:=

~И҆́же на херꙋві́мѣхъ носи́мый, и҆ пѣва́емый ѿ серафі̑мъ, дне́сь въ бжⷭ҇твенное
ст҃и́лище по зако́нꙋ приноси́мь, на ста́рческихъ ꙗ҆́кѡ на прⷭ҇то́лѣ сѣди́тъ
рꙋка́хъ, и҆ ѿ і҆ѡ́сифа прїе́млетъ да́ры бг҃олѣ́пнѡ, ꙗ҆́кѡ сꙋпрꙋ́гъ го́рличищъ
нескве́рнꙋю цр҃ковь, и҆ ѿ ꙗ҆зы̑къ новоизбра̑нныѧ лю́ди. голꙋби̑на же два̀
птєнца̀, ꙗ҆́кѡ нача́льникъ ве́тхагѡ же и҆ но́вагѡ, є҆́же къ немꙋ̀ ѡ҆бѣща́нїѧ,
сѷмеѡ́нъ коне́цъ прїе́мъ, благосло́вѧ дв҃ꙋ <<158>> мр҃і́ю бцⷣꙋ, страсте́й
ѻ҆́бразы и҆̀же и҆зъ неѧ̀ провозгласѝ, и҆ ѿ негѡ̀ проша́ше ѿпꙋще́нїѧ, вопїѧ̀:
ны́нѣ ѿпꙋсти́ мѧ, влⷣко, ꙗ҆́коже пре́жде возвѣсти́ ми, ꙗ҆́кѡ ви́дѣхъ тѧ̀
первовѣ́чнаго свѣ́та, и҆ сп҃са гдⷭ҇а, хрⷭ҇тоимени̑тымъ лю́демъ.

=На стїхо́внѣ стїхи̑ры, гла́съ в҃. Подо́бенъ:= ~До́ме є҆ѵфра́ѳовъ:

~Двє́ри нбⷭ҇ныѧ, ѿве́рзитесѧ, ꙳ хрⷭ҇то́съ бо въ це́рковь, ꙳ ꙗ҆́кѡ млⷣнцъ, ꙳
мт҃рїю дв҃ою ꙳ бг҃ꙋ и҆ ѻ҆ц҃ꙋ̀ прино́ситсѧ.

=Сті́хъ:= ~Ны́нѣ ѿпꙋща́еши раба̀ твоего̀, влⷣко, по глаго́лꙋ твоемꙋ̀, съ
ми́ромъ.

~Оу҆́гль проѧвле́йсѧ ꙳ бжⷭ҇твенномꙋ и҆са́їи хрⷭ҇то́съ, ꙗ҆́кѡ клеща́ми, ꙳
рꙋка́ми бцⷣы, ꙳ ны́нѣ ста́рцꙋ дае́тсѧ.

=Сті́хъ:= ~Свѣ́тъ во ѿкрове́нїе ꙗ҆зы́кѡвъ, и҆ сла́вꙋ люде́й твои́хъ і҆и҃лѧ.

~Стра́хомъ же и҆ ра́достїю, ꙳ на рꙋка́хъ влⷣкꙋ ꙳ сѷмеѡ́нъ держѧ̀, ꙳ живота̀
проша́ше разрѣше́нїѧ, ꙳ поѧ̀ бг҃омт҃рь.

=Сла́ва, гла́съ є҃:=

~Дне́сь возсїѧ̀ па́че денни́цы, честна́ѧ па́мѧть страстоте́рпца хрⷭ҇то́ва,
вѣ́рныхъ сердца̀ неви́димѡ просвѣща́ющи, и҆ ѻ҆́блаки дꙋ́шъ ѿгонѧ́ющи дѣ́йствомъ
и҆ бл҃года́тїю дх҃а, къ немꙋ́же, мꙋчениколю́бцы, воззове́мъ: ра́дꙋйсѧ, и҆́же
вѣ̑рнымъ ꙗ҆́вльсѧ бг҃одарова́ннаѧ бл҃года́ть, и҆ чꙋде́съ мно́жєства простира́ѧ
къ тебѣ̀ притека́ющымъ, ѳео́дѡре блаже́нне, хрⷭ҇та̀ непреста́ннѡ молѧ̀ не
ѡ҆скꙋдѣ́й, вѣ́чныхъ бла̑гъ полꙋчи́ти вѣ́рою соверша́ющымъ всечестнꙋ́ю па́мѧть
твою̀.

=И҆ ны́нѣ, пра́здника, гла́съ то́йже:=

~Ве́тхїй де́ньми младе́нствовавъ пло́тїю, мт҃рїю дв҃ою въ це́рковь прино́ситсѧ,
своегѡ̀ зако́на и҆сполнѧ́ѧ ѡ҆бѣща́нїе, є҆го́же сѷмеѡ́нъ прїи́мъ, глаго́лаше:
ны́нѣ ѿпꙋща́еши съ ми́ромъ, по глаго́лꙋ твоемꙋ̀, раба̀ твоего̀: ви́дѣша бо ѻ҆́чи
моѝ спасе́нїе твоѐ, ст҃ы́й. <<159>>

=Тропа́рь мꙋ́ченика, гла́съ д҃:=

~Воинствосло́вїемъ и҆́стиннымъ, страстоте́рпче, нбⷭ҇нагѡ цр҃ѧ̀ воево́да
предо́брый бы́лъ є҆сѝ, ѳео́дѡре: ѻ҆рꙋ́жїѧми бо вѣ́ры ѡ҆полчи́лсѧ є҆сѝ мꙋ́дреннѡ,
и҆ побѣди́лъ є҆сѝ де́мѡнѡвъ полкѝ, и҆ побѣдоно́сный ꙗ҆ви́лсѧ є҆сѝ страда́лецъ.
тѣ́мже тѧ̀ вѣ́рою при́снѡ ᲂу҆блажа́емъ.

=Сла́ва, и҆ ны́нѣ, пра́здника:=

~Ра́дꙋйсѧ, бл҃года́тнаѧ бцⷣе дв҃о, и҆з̾ тебє́ бо возсїѧ̀ сл҃нце пра́вды
хрⷭ҇то́съ бг҃ъ на́шъ, просвѣща́ѧй сꙋ́щыѧ во тмѣ̀: весели́сѧ и҆ ты̀, ста́рче
пра́ведный, прїе́мый во ѡ҆б̾ѧ̑тїѧ свободи́телѧ дꙋ́шъ на́шихъ, да́рꙋющаго на́мъ
воскресе́нїе.

=На ᲂу҆́трени, на= ~Бг҃ъ гдⷭ҇ь, =тропа́рь пра́здника, два́жды: Сла́ва,
мꙋ́ченика. И҆ ны́нѣ, пра́здника.=

=По а҃-й стїхоло́гїи сѣда́ленъ, гла́съ г҃: Подо́бенъ:= ~Красотѣ̀ двⷭ҇тва:

=Ѿ= дв҃ы тѧ̀ воплоще́нна, хрⷭ҇тѐ, ра́дꙋѧсѧ под̾ѧ́тъ свѧще́нный сѷмеѡ́нъ, ны́нѣ
ѿпꙋща́еши, вопїѧ̀, раба̀ твоего̀, влⷣко: а҆́нна же непоро́чнаѧ прⷪ҇ро́чица и҆
сла́внаѧ, ны́нѣ и҆сповѣ́данїе и҆ пѣ́нїе прино́ситъ тебѣ̀, мы́ же, жизнода́вче,
вопїе́мъ тѝ: сла́ва та́кѡ благоволи́вшемꙋ.

=Сла́ва, и҆ ны́нѣ, то́йже.=

=По в҃-й стїхоло́гїи сѣда́ленъ, гла́съ и҃. Поⷣ:= ~Свирѣ́лей па́стырскихъ:

~Роди́лсѧ є҆сѝ на землѝ, собезнача́льный ѻ҆ц҃ꙋ̀, прине́слсѧ є҆сѝ въ це́рковь
непостижи́мый: ра́дꙋѧсѧ же ста́рецъ на рꙋ́ки тѧ̀ воспрїѧ́тъ, зовы́й: ны́нѣ
ѿпꙋща́еши, є҆го́же посѣти́лъ є҆сѝ, по глаго́лꙋ твоемꙋ̀, бл҃гоизво́ливый спастѝ
ꙗ҆́кѡ бг҃ъ, ро́дъ человѣ́ческїй.

=Сла́ва, и҆ ны́нѣ, то́йже.=

=Канѡ́нъ пра́здника со і҆рмосо́мъ на ѕ҃: и҆ ст҃ы́хъ два̀, на и҃.=

=Канѡ́нъ пра́здника.=

=Гла́съ г҃. Пѣ́снь а҃. І҆рмо́съ:=

~Сꙋ́шꙋ глꙋбороди́тельнꙋю зе́млю со́лнце наше́ствова и҆ногда̀, ꙗ҆́кѡ <<160>>
стѣна́ бо ѡ҆гꙋстѣ̀ ѻ҆бапо́лы вода̀, лю́демъ пѣшомореходѧ́щымъ и҆ бг҃оꙋго́днѡ
пою́щымъ: пои́мъ гдⷭ҇еви, сла́внѡ бо просла́висѧ.

~Да ка́плютъ во́дꙋ ѻ҆́блацы, сл҃нце бо на ѻ҆́блацѣ ле́гцѣ носи́мо наста́ло
є҆́сть на нетлѣ́ннꙋю рꙋкꙋ̀, хрⷭ҇то́съ въ це́ркви, ꙗ҆́кѡ младе́нецъ. тѣ́мже,
вѣ́рнїи, возопїе́мъ: пои́мъ гдⷭ҇еви, сла́внѡ бо просла́висѧ.

~Крѣпи́тесѧ, рꙋ́цѣ сѷмеѡ́ни, ста́ростїю ѡ҆сла́бленнїи, лы́ста же претрꙋждє́нна
ста̑рча, пра́вѡ быстрѡ̀ движи́тасѧ хрⷭ҇тꙋ̀ на срѣ́тенїе, ли́къ со безпло́тными
соста́вльше: пои́мъ гдⷭ҇еви, сла́внѡ бо просла́висѧ.

~Ра́зꙋмомъ простє́ртаѧ нб҃са̀, весели́тесѧ, и҆ ра́дꙋйсѧ, землѐ: и҆зъ
пребжⷭ҇твенныхъ бо нѣ́дръ хитре́цъ проше́дъ хрⷭ҇то́съ, мт҃рїю дв҃ою бг҃ꙋ ѻ҆ц҃ꙋ̀
прино́ситсѧ, младе́нецъ, и҆́же пре́жде всѣ́хъ: сла́внѡ бо просла́висѧ.

=Канѡ́нъ мꙋ́ченика.=

=Гла́съ и҃. Пѣ́снь а҃. І҆рмо́съ:=

~Колесницегони́телѧ фараѡ́нѧ погрꙋзѝ чꙋдотворѧ́й и҆ногда̀ мѡѷсе́йскїй же́злъ,
крⷭ҇тоѻбра́знѡ порази́въ и҆ раздѣли́въ мо́ре: і҆и҃лѧ же бѣглеца̀ пѣшехо́дца
спасѐ, пѣ́снь бг҃ови воспѣва́юща.

~Бжⷭ҇твенными ꙗ҆́вѣ свѣ́тлостьми ᲂу҆добрѧ́ѧсѧ, страда́льческимъ вѣнце́мъ
свѧщенноꙋкраша́емь и҆ сла́вою ѡ҆блиста́емь ст҃ы́ѧ трⷪ҇цы, хва́лѧщыѧ тѧ̀
помина́й, вели́кїй въ мꙋ́ченицѣхъ ѳео́дѡре.

~И҆спо́лнь свѣ́та, и҆спо́лнь бжⷭ҇твенныѧ благода́ти на́мъ возсїѧ̀ свѧще́ннаѧ
па́мѧть честны́хъ пѡ́двигъ твои́хъ, пресвѣ́тлыми свѣ́тлостьми ѡ҆зарѧ́ющи всѣ́хъ
благоче́стнѡ тѧ̀ почита́ющихъ, мꙋ́чениче страстоте́рпче ѳео́дѡре.

~І҆́дѡльстѣй ѡ҆держа́щи бꙋ́ри человѣ́чество, свѧще́нный мꙋ́ченикъ ѡ҆кормлѧ́емь
крⷭ҇та̀ бж҃е́ственною благода́тїю, небꙋ́рнѡ преплы́въ, и҆ въ приста̑нища
дости́же небє́снаѧ ра́дꙋѧсѧ. <<161>>

=Бг҃оро́диченъ:=

~Две́рь бж҃їѧ, покаѧ́нїѧ двє́ри мѝ, дв҃о, ѿве́рзи, помышле́ньми бжⷭ҇твенными
дꙋ́шꙋ мою̀ просвѣтѝ, и҆ страсте́й ѿженѝ тѧ̑жкїѧ ѻ҆́блаки, ꙗ҆́кѡ да почита́ю
ра́дꙋѧсѧ, и҆ до́лжнѡ ᲂу҆блажа́ю тѧ̀.

=Канѡ́нъ прⷪ҇ро́ка.=

=Гла́съ и҃. Пѣ́снь а҃. І҆рмо́съ:=

~Пои́мъ гдⷭ҇еви, прове́дшемꙋ лю́ди своѧ̑ сквозѣ̀ чермно́е мо́ре, ꙗ҆́кѡ є҆ди́нъ
сла́внѡ просла́висѧ.

~И҆мѣ́ѧ свѣтода́вца, твоѧ̑ послꙋ́шающа мѡльбы̀, просвѣще́нїе мѝ пода́ждь,
заха́рїе прⷪ҇ро́че пречꙋ́дный.

~Оу҆кра́шенъ добро́тами бжⷭ҇твенныѧ красоты̀, а҆́гг҃лѡвъ добрѡ́ты зри́ши
дꙋше́вною чистото́ю.

~И҆спо́лненъ ст҃ы́ни а҆гг҃лоподо́бныѧ свѣ́тлости, ꙗ҆́кѡ сы́й бг҃омꙋ́дре,
соглаго́лющыѧ а҆́гг҃лы и҆ просвѣща́ющыѧ и҆мѣ́лъ є҆сѝ, бг҃опости́жне.

=Бг҃оро́диченъ:=

~Разрѣши́сѧ клѧ́тва є҆́ѵы прама́тере, всенепоро́чнаѧ: хрⷭ҇та́ бо ро́ждши,
благослове́ньми мі́ръ ѡ҆богати́ла є҆сѝ.

=Пѣ́снь г҃. І҆рмо́съ:=

~Оу҆твержде́нїе на тѧ̀ надѣ́ющихсѧ, ᲂу҆твердѝ, гдⷭ҇и, цр҃ковь, ю҆́же стѧжа́лъ
є҆сѝ честно́ю твое́ю кро́вїю.

~Перворожде́нъ и҆з̾ ѻ҆ц҃а̀ пре́жде вѣ̑къ, перворожде́нъ млⷣнцъ и҆зъ дв҃ы
нетлѣ́нныѧ, а҆да́мꙋ рꙋ́кꙋ простира́ѧ ꙗ҆ви́сѧ.

~Младоꙋ́мна бы́вша пре́лестїю первозда́ннаго, па́ки и҆справлѧ́ѧй бг҃ъ сло́во,
младе́нствовавъ ꙗ҆ви́сѧ.

~Землѝ и҆сча́дїе, па́ки поте́кшее въ ню̀, бж҃ества̀ соѻбра́зное є҆стество̀
зижди́тель, ꙗ҆́кѡ непрело́жнѣ младе́нствовавъ, ꙗ҆вѝ.

=И҆́нъ. І҆рмо́съ:=

~Оу҆твержде́й въ нача́лѣ нб҃са̀ ра́зꙋмомъ, и҆ зе́млю на вода́хъ ѡ҆снова́вый, на
ка́мени мѧ̀, хрⷭ҇тѐ, за́повѣдей твои́хъ ᲂу҆твердѝ: ꙗ҆́кѡ нѣ́сть ст҃ъ, па́че
тебє̀, є҆ди́не чл҃вѣколю́бче. <<162>>

~Ꙗ҆́кѡ ле́въ дерзнꙋ́въ посредѝ сꙋди́ща ста́лъ є҆сѝ, возвѣща́ѧ спаси́тельное
сло́во, досажда́ѧ ѕлочести̑вымъ, проповѣ́даѧ и҆́стинꙋ, и҆ ѡ҆блича́ѧ лжꙋ̀
безбо́жїѧ, ѳео́дѡре.

~Мꙋчи́тель ᲂу҆ди́вльсѧ твоемꙋ̀ мꙋ́жествꙋ, мꙋ́дре, ско́тскою ꙗ҆́ростїю
подви́гсѧ, жи́лами волꙋ́ѧми неща́днѡ ᲂу҆ранѧ́етъ тѧ̀, ѳео́дѡре, мє́рзскимъ
и҆стꙋка̑ннымъ сокрꙋше́нїе содѣ́лавша.

~Мꙋ́жескимъ по́мысломъ ꙗ҆́звєнныѧ ка̑пли, ꙗ҆́кѡ во́лны морскі̑ѧ, бг҃омꙋ́дре,
ѿри́нꙋлъ є҆сѝ, крⷭ҇та̀ благода́тїю ᲂу҆крѣплѧ́емь и҆ вѣнцено́сецъ бжⷭ҇твеннагѡ
дх҃а си́лою ꙗ҆влѧ́ѧсѧ.

=Бг҃оро́диченъ:=

~Сотворѝ вои́стиннꙋ тебѣ̀ вели́чїе, и҆́же ѿ тебє̀ рожде́йсѧ гдⷭ҇ь: и҆ ро́ди всѝ
тѧ̀, бж҃їю мт҃рь, сла́вѧтъ.

=И҆́нъ. І҆рмо́съ:=

~Нѣ́сть ст҃ъ, ꙗ҆́кѡ гдⷭ҇ь, и҆ нѣ́сть пра́веденъ, ꙗ҆́кѡ бг҃ъ на́шъ, є҆го́же
пое́тъ всѧ̀ тва́рь: нѣ́сть пра́веденъ па́че тебє̀, гдⷭ҇и.

~Вы́шнѧѧ благода́ть тебѐ ѡ҆сѣнѝ, промышле́нїѧ несказа́ннагѡ бжⷭ҇твенно
ѡ҆кормле́нїе, ст҃ы́ми а҆́гг҃лы наꙋча́ющи, премꙋ́дре блаже́нне, и҆ просвѣща́ющи.

~Бж҃е́ственнѣй бл҃гости наказꙋ́ѧсѧ, наꙋчи́лсѧ є҆сѝ, пребога́те, ꙗ҆́кѡ
пречи́стъ, плодови́тъ жи́ти бжⷭ҇твеннымъ свѧще́нїемъ, во гра́дѣ всеѡсвѧще́ннѣмъ.

~Стѣна̀ незы́блема, ᲂу҆твержде́нїе лю́демъ бг҃омꙋ̑дрымъ бы́лъ є҆сѝ, гдⷭ҇и, и҆
дꙋша́мъ спасе́нїе, ꙗ҆́коже дре́вле провозвѣстѝ прⷪ҇ро́къ чꙋ́дный.

=Бг҃оро́диченъ:=

~Ржⷭ҇тво̀ нетлѣ́нно и҆ пречⷭ҇то, бцⷣе, твоѐ чревоноше́нїе мі́ръ и҆зба́ви ѿ тлѝ
и҆ сме́рти: сп҃са бо родила̀ є҆сѝ, сло́во присносꙋ́щное.

=Конда́къ пра́здника, гла́съ а҃:=

~Оу҆тро́бꙋ дв҃и́чꙋ ѡ҆ст҃и́вый ржⷭ҇тво́мъ твои́мъ, и҆ рꙋ́цѣ сѷмеѡ́нѣ
благослови́вый, ꙗ҆́коже подоба́ше, предвари́въ, и҆ ны́нѣ спа́слъ є҆сѝ на́съ,
хрⷭ҇тѐ бж҃е: но ᲂу҆мирѝ во <<163>> бранѣ́хъ жи́тельство и҆ ᲂу҆крѣпѝ лю́ди,
и҆́хже возлюби́лъ є҆сѝ, є҆ди́не чл҃вѣколю́бче.

=І҆́косъ:=

~Къ бцⷣѣ притеце́мъ, хотѧ́щїи сн҃а є҆ѧ̀ ви́дѣти, къ сѷмеѡ́нꙋ носи́ма, є҆го́же
съ нб҃сѐ безпло́тнїи ви́дѧще, дивлѧ́хꙋсѧ, глаго́люще: чꙋ̑днаѧ зри́мъ ны́нѣ и҆
пресла̑внаѧ, непостижи̑маѧ, несказа̑ннаѧ: и҆́же бо а҆да́ма созда́вый но́ситсѧ
ꙗ҆́кѡ младе́нецъ, невмѣсти́мый вмѣща́етсѧ на рꙋка́хъ ста́рчихъ: и҆́же въ
нѣ́дрѣхъ неѡпи́санныхъ сы́й ѻ҆ц҃а̀ своегѡ̀, во́лею ѡ҆писꙋ́етсѧ пло́тїю, а҆ не
бжⷭ҇тво́мъ є҆ди́нъ чл҃вѣколю́бецъ.

=Сѣда́ленъ мꙋ́ченика, гла́съ и҃. Подо́бенъ:= ~Премꙋ́дрости:

~Бжⷭ҇твенное всеѻрꙋ́жїе воспрїи́мъ, и҆ і҆́дѡльскꙋю ле́сть низложи́въ, а҆́гг҃лы
воздви́глъ є҆сѝ восхвали́ти по́двиги твоѧ̑: бжⷭ҇твенною бо любо́вїю ᲂу҆́мъ
распали́въ, на ѻ҆́гненнꙋю сме́рть до́блественнѡ дерзнꙋ́лъ є҆сѝ. тѣ́мже
тезоимени́тнѡ просѧ́щымъ тѧ̀ дае́ши бжⷭ҇твєннаѧ дарова̑нїѧ, страстоте́рпче
ѳео́дѡре. сегѡ̀ ра́ди вопїе́мъ тѝ: молѝ хрⷭ҇та̀ бг҃а, прегрѣше́нїй ѡ҆ставле́нїе
дарова́ти пра́зднꙋющымъ любо́вїю па́мѧть твою̀.

=Сла́ва прⷪ҇ро́ка, гла́съ г҃. Подо́бенъ:= ~Красотѣ̀ дѣ́вства:

~Впрѧжены̑ колесни̑цы ви́дѣлъ є҆сѝ, пра̑вимы рꙋко́ю всѣ́хъ бг҃а, безплѡ́тныѧ
слꙋги̑, заха́рїе чꙋ́дне: съ ни́миже ра́дꙋѧсѧ ꙗ҆́кѡ прⷪ҇ро́къ приснопа́мѧтный,
молѝ напра́витисѧ къ пꙋтѝ бжⷭ҇твеннагѡ ра́зꙋма вѣ́рою несомнѣ́нною соверша́ющымъ
па́мѧть твою̀ всесвѧще́ннꙋю.

=И҆ ны́нѣ, пра́здника, гла́съ а҃. Подо́бенъ:= ~Ли́къ а҆́гг҃льскїй:

~Сы́й со ѻ҆ц҃е́мъ на прⷭ҇то́лѣ ст҃ѣ́мъ, прише́дъ на зе́млю ѿ дв҃ы роди́сѧ, и҆
младе́нецъ бы́сть лѣ́ты сы́й неѡпи́санъ, є҆го́же прїи́мъ сѷмеѡ́нъ на рꙋ́ки,
ра́дꙋѧсѧ глаго́лаше: ны́нѣ ѿпꙋща́еши, ще́дре, возвесели́въ раба̀ твоего̀.
<<164>>

=А҆́ще є҆́сть по́стъ, Сла́ва и҆ ны́нѣ, бг҃оро́диченъ: а҆́ще среда̀ и҆лѝ
пѧто́къ, крⷭ҇тобг҃оро́диченъ: пи̑саны въ к҃и де́нь.=

=Пѣ́снь д҃. І҆рмо́съ:=

~Покры́ла є҆́сть нб҃са̀ добродѣ́тель твоѧ̀, хрⷭ҇тѐ: и҆зъ кївѡ́та бо проше́дъ,
ст҃ы́ни твоеѧ̀ нетлѣ́нныѧ мт҃ре, въ хра́мѣ сла́вы твоеѧ̀ ꙗ҆ви́лсѧ є҆сѝ, ꙗ҆́кѡ
младе́нецъ рꙋконоси́мь: и҆ и҆спо́лнишасѧ всѧ̑ твоегѡ̀ хвале́нїѧ.

~Ра́дꙋѧсѧ, сѷмеѡ́не, неизрече́нныхъ таи́нниче, бцⷣа вопїѧ́ше, є҆го́же ѿ ст҃а́гѡ
дре́вле и҆звѣсти́сѧ тебѣ̀ дх҃а, младе́нствовавшаго сло́ва, хрⷭ҇та̀ на рꙋ́ки
прїимѝ, зовы́й є҆мꙋ̀: и҆спо́лнишасѧ всѧ̑ твоегѡ̀ хвале́нїѧ.

~На него́же ᲂу҆пова́лъ є҆сѝ, сѷмеѡ́не, во́зрастъ дѣ́тищный, ра́дꙋѧсѧ под̾имѝ
хрⷭ҇та̀, і҆и҃лѧ бжⷭ҇твеннагѡ ᲂу҆тѣше́нїе, зако́на творца̀ и҆ влⷣкꙋ,
и҆сполнѧ́ющаго зако́на чи́нъ, зовы́й є҆мꙋ̀: и҆спо́лнишасѧ всѧ̑ твоегѡ̀
хвале́нїѧ.

~Ви́дѧ сѷмеѡ́нъ сло́во безнача́льное, съ пло́тїю ꙗ҆́кѡ на прⷭ҇то́лѣ
херꙋві́мстѣмъ дв҃ою носи́мо, вино́внаго є҆́же бы́ти всѧ́ческихъ, ꙗ҆́кѡ младе́нцꙋ
дивѧ́сѧ, вопїѧ́ше є҆мꙋ̀: и҆спо́лнишасѧ всѧ̑ твоегѡ̀ хвале́нїѧ.

=И҆́нъ. І҆рмо́съ:=

~Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀ мо́й бг҃ъ, ты̀ моѐ
ра́дованїе, не ѡ҆ста́вль нѣ́дра ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ
прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче.

~И҆мѣ́ѧ хрⷭ҇та̀ внꙋ́трь себє̀, бл҃же́нне, вѣща́юща, лїкїні́евꙋ горды́ню
низложи́лъ є҆сѝ словесы̀ мꙋ́дрыми. сѐ вои́стиннꙋ, мч҃ниче, ѡ҆бличи́лъ є҆сѝ
премно́гое безꙋ́мїе, и҆ дѣ́лы пресла́вными зрѧ́щыѧ ᲂу҆диви́лъ є҆сѝ, страда́льче
доблемꙋ́дренне ѳео́дѡре.

~Повѣ́шенъ бы́въ беззако́нїемъ мꙋчи́телѧ, и҆ ногтьмѝ и҆стерза́емь, и҆
ѡ҆багре́нъ ка́плѧми, мꙋ́чениче, непра́веднѡ <<165>> и҆злива́емыхъ крове́й
твои́хъ, ᲂу҆мерщвле́нїѧ дебельства̀ и҆ тлѝ совле́клъ є҆сѝ ри̑зы, преблаже́нне
ѳео́дѡре.

=Бг҃оро́диченъ:=

~Лꙋка́вое грѣхѡ́въ мои́хъ рꙋкописа́нїе бж҃е́ственнымъ копїе́мъ, пречⷭ҇таѧ,
расто́ргни, пробо́дшимъ бж҃е́ствєннаѧ ре́бра, вочл҃вѣ́читисѧ и҆зъ тебє̀, дв҃о,
восхотѣ́вшаго, и҆ въ кни́зѣ мѧ̀ написа́ти спаса́емыхъ, моли́сѧ, безъ ᲂу҆ма̀ ѿ
бг҃а ᲂу҆да́льшасѧ.

=И҆́нъ. І҆рмо́съ:=

~И҆зъ горы̀ приѡсѣне́нныѧ, сло́ве, прⷪ҇ро́къ, є҆ди́ныѧ бцⷣы, хотѧ́ща
воплоти́тисѧ бг҃ови́днѡ ᲂу҆смотрѝ, и҆ со стра́хомъ славосло́вѧше си́лꙋ твою̀.

~Є҆ди́но ᲂу҆́бѡ просвѣща́тельное сꙋщество̀ честѝ, въ со́лнцѣхъ же тре́хъ
ѡ҆предѣлѧ́емо, въ сꙋ̑щаѧ проше́ствїѧми мно́жимо, ꙗ҆́вѣ наꙋча́еши, всебл҃же́нне.

~Колесни́ца бж҃їѧ бы́въ, прⷪ҇ро́че, колесни̑цы зрѧ̀ разли̑чны а҆́гг҃льскїѧ,
ѡ҆бходи́ти всѧ̑ сподо́билсѧ є҆сѝ, со бл҃гочи́нїемъ и҆дꙋ́щыѧ.

~Сщ҃еннолѣ́пнѡ многосвѣ́тлый свѣ́щникъ, ѻ҆́бразъ зри́ши бж҃е́ственнагѡ
свѣтозаре́нїѧ, смотрѧ́еши же, всебл҃же́нне, всеви́дца, и҆́мже всѧ́чєскаѧ
спаса́ютсѧ.

=Бг҃оро́диченъ:=

~Ѻ҆́бразъ твоегѡ̀ чи́стагѡ ржⷭ҇тва̀ бг҃ови́днїи прⷪ҇ро́цы проначерта́ютъ,
многови́днѡ проѡбрази́вше, и҆ разли́чнѡ гада́ньми бг҃омꙋ́дрїи.

=Пѣ́снь є҃. І҆рмо́съ:=

~Ꙗ҆́кѡ ви́дѣ и҆са́їа ѻ҆бра́знѡ на престо́лѣ превознесе́на бг҃а, ѿ а҆́гг҃лъ
сла́вы дѡрѷноси́ма, ѽ ѻ҆каѧ́нный, вопїѧ́ше, а҆́зъ: прови́дѣхъ бо воплоща́ема
бг҃а, свѣ́та невече́рнѧ и҆ ми́ромъ влады́чествꙋюща.

~Разꙋмѣ́въ бжⷭ҇твенный ста́рецъ проѧвле́ннꙋю дре́вле прⷪ҇ро́кꙋ сла́вꙋ, рꙋка́ми
сло́во зрѧ̀ ма́терними держи́мо, ѽ ра́дꙋйсѧ, <<166>> вопїѧ́ше, чⷭ҇таѧ, ꙗ҆́кѡ
прⷭ҇то́лъ бо держи́ши бг҃а, свѣ́та невече́рнѧго, и҆ ми́ромъ влады́чествꙋюща.

~Покло́нсѧ ста́рецъ, и҆ стопа́мъ бжⷭ҇твеннѣ прикоснꙋ́всѧ неискꙋсобра́чныѧ и҆
бг҃ома́тере, ѻ҆́гнь, речѐ, но́сиши, чⷭ҇таѧ, млⷣнца бою́сѧ ѡ҆б̾ѧ́ти бг҃а, свѣ́та
невече́рнѧго, и҆ ми́ромъ влады́чествꙋюща.

~Ѡ҆чища́етсѧ и҆са́їа, ѿ серафі́ма ᲂу҆́гль прїе́мъ, ста́рецъ вопїѧ́ше бг҃омт҃ри,
ты̀ ꙗ҆́коже клеща́ми рꙋка́ми просвѣща́еши мѧ̀, пода́вши, є҆го́же но́сиши, свѣ́та
невече́рнѧго, и҆ ми́ромъ влады́чествꙋюща.

=И҆́нъ. І҆рмо́съ:=

~Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀
є҆́сть чꙋжда́ѧ тма̀ ѻ҆каѧ́ннаго; но ѡ҆брати́ мѧ, и҆ къ свѣ́тꙋ за́повѣдей твои́хъ
пꙋти̑ моѧ̑ напра́ви, молю́сѧ.

~Просвѣща́емь заре́ю, мꙋ́чениче, бжⷭ҇твеннагѡ дх҃а, и҆ распалѧ́емь хрⷭ҇то́вою
любо́вїю, ѡ҆палѧ́емѣ пло́ти неради́лъ є҆сѝ, ни ѡ҆щꙋти́лъ є҆сѝ болѣ́зни, ни
вмѣни́лъ є҆сѝ мꙋ́ки, нбⷭ҇ными наде́ждами пита́емь.

~И҆́го влⷣки носѧ̀ на вы́и преле́гкое, ѻ҆́лова тѧгото́ю, страстоте́рпче
преблаже́нне, ѡ҆тѧгче́нъ, не преклони́лсѧ є҆сѝ ѿню́дъ, ни поколеба́лсѧ є҆сѝ,
нижѐ побѣди́лсѧ є҆сѝ, во́ине до́блїй ѳео́дѡре.

~Съ нб҃сѐ пригласи́въ тѧ̀ пребл҃го́е сло́во, де́рзостна сотворѝ, є҆гѡ́же си́лою
гѡ́рькїѧ болѣ̑зни претерпѣ́лъ є҆сѝ беззако́ннꙋющихъ, мꙋ́чениче хрⷭ҇то́въ, и҆
мꙋ̑ки и҆ нꙋ́жднꙋю, сла́вне, сме́рть.

=Бг҃оро́диченъ:=

~Пребыва́ти мѧ̀ цѣ́ла, непрело́жна стоѧ́нїѧ лꙋ́чшагѡ, но пра́вѣ ше́ствꙋюща, и҆
бг҃оꙋгѡ́днаѧ дѣ́юща бл҃га́ѧ ᲂу҆молѝ, бл҃га́го ро́ждши сло́ва, на́съ безслове́сїѧ
и҆зба́вльшаго.

=И҆́нъ. І҆рмо́съ:=

=Ѿ= но́щи невѣ́дѣнїѧ, бг҃овѣ́дѣнїемъ просвѣти́вый концы̀, просвѣти́ мѧ
ᲂу҆́тромъ чл҃вѣколю́бїѧ твоегѡ̀, гдⷭ҇и. <<167>>

~Чи́стымъ се́рдцемъ, и҆ ᲂу҆ма̀ прови́дѧ ѻ҆строто́ю стрⷭ҇ть сп҃совꙋ, достолѣ́пнѡ
блажи́тсѧ.

~Преесте́ственнѡ ст҃ы́й, ра́дꙋйсѧ, сїѡ́не, проро́къ предповелѣва́етъ, грѧде́тъ
цр҃ь тво́й пра́веденъ, и҆ спаса́ѧй кро́тостїю.

~Прⷪ҇ро́кѡвъ сла́ва, бг҃оглаго́ливыхъ мꙋже́й бл҃голѣ́пїе, мі́ръ ѡ҆зарѧ́етъ
прⷪ҇ро́чества свѣ́тлостїю.

=Бг҃оро́диченъ:=

~Дв҃ы ржⷭ҇тво́мъ ѡ҆бнови́въ на́съ, свободѝ пе́рвыхъ согрѣше́нїй, на́съ ра́ди
бы́въ чл҃вѣ́къ.

=Пѣ́снь ѕ҃. І҆рмо́съ:=

~Возопѝ къ тебѣ̀, ви́дѣвъ ста́рецъ ѻ҆чи́ма спасе́нїе, є҆́же лю́демъ прїи́де ѿ
бг҃а, хрⷭ҇тѐ, ты̀ бг҃ъ мо́й.

~Сїѡ́нꙋ ты̀ ка́мень возложи́лсѧ є҆сѝ, непокори̑вымъ претыка́нїе, и҆ собла́зна
ка́мень, нерꙋши́мое вѣ́рныхъ спасе́нїе.

~И҆звѣ́стнѣ носѧ̀ начерта́нїе, и҆́же пре́жде вѣ̑къ тѧ̀ и҆зрасти́вшагѡ, земны́хъ
за милосе́рдїе ны́нѣ не́мощїю ѡ҆бложи́сѧ.

~Сн҃ꙋ вы́шнѧгѡ, сн҃ꙋ дв҃ы, бг҃ꙋ ѻ҆троча́ти бы́вшемꙋ, покло́ншасѧ тебѣ̀ ны́нѣ
ѿпꙋстѝ съ ми́ромъ.

=И҆́нъ. І҆рмо́съ:=

~Моли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀ печа̑ли моѧ̑, ꙗ҆́кѡ ѕѡ́лъ дꙋша̀
моѧ̀ и҆спо́лнисѧ, и҆ живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ і҆ѡ́на: ѿ
тлѝ, бж҃е, возведи́ мѧ.

~Стра́сть безстра́стнагѡ воѡбража́ѧ, распѧ́лсѧ є҆сѝ, сла́вный мꙋ́чениче,
пригвозди́всѧ на дре́вѣ, преблаже́нне, и҆ подо́бникъ влⷣцѣ бы́лъ є҆сѝ,
разрѣши́вшагѡ крⷭ҇то́мъ человѣ́чєскїѧ стра̑сти во́лею.

~Повѣ́шенъ ꙗ҆́кѡ а҆́гнецъ на дре́вѣ, и҆ стрѣла́ми сострѣ́лѧнъ, блаже́нне, и҆
ѻ҆че́съ зѣ̑ницы и҆збоде́нъ, и҆ ᲂу҆ѧ́звленъ по всемꙋ̀ тѣлесѝ, ᲂу҆ѧзви́лъ є҆сѝ
врагѡ́въ сердца̀ копїе́мъ болѣ́зней твои́хъ.

~Пото́цы безмѣ́рныхъ мꙋ́къ, ко хра́минѣ припрѣ́вшесѧ, <<168>> мꙋ́чениче, твоеѧ̀
дꙋшѝ, не поколеба́ша сеѧ̀: на недви́жимѣмъ бо ка́мени ᲂу҆тверди́сѧ просїѧ́вшагѡ
ѿ дв҃ы и҆ человѣ́ческїй ро́дъ просвѣ́щшагѡ.

=Бг҃оро́диченъ:=

~Мр҃і́е, всегѡ̀ мі́ра гпⷭ҇жѐ, ꙗ҆́кѡ гдⷭ҇а всѣ́хъ ро́ждши, вра́жїѧ рабо́ты мѧ̀
и҆зба́ви: и҆ тогѡ̀ мꙋче́нїѧ и҆схи́ти и҆ спаси́ мѧ, на тѧ̀ несомнѣ́ннѡ
ᲂу҆пова́ющаго.

=И҆́нъ. І҆рмо́съ то́йже.=

~Сы́й проро́ческагѡ и҆спо́лнь вдохнове́нїѧ, бꙋ́дꙋщихъ ра́зꙋма па́че є҆стества̀
наꙋчи́всѧ, по́сланъ бы́лъ є҆сѝ проповѣ́дати бл҃года́ть бꙋ́дꙋщꙋю, де́нь же
крⷭ҇та̀ вѣ́домый гдⷭ҇еви, бг҃опрїѧ́тне.

~Ра́зꙋмомъ дх҃о́внымъ ᲂу҆кра́шенъ, дарѡ́въ сꙋ́щихъ па́че ᲂу҆ма̀ сподо́билсѧ
є҆сѝ, а҆́гг҃льскаѧ ꙗ҆влє́нїѧ и҆ чи́ны, и҆ вѣща̑нїѧ и҆ сла̑вы ви́дѣвъ,
пребога́те, чꙋ́днымъ наꙋча́ющыѧ и҆ бжⷭ҇твєннымъ та́йнамъ.

~Свѣщꙋ̀ добродѣ́телей стѧжа́въ, просвѣще́нїемъ бг҃оразꙋ́мїѧ сїѧ́еши,
та́инственнꙋю провозвѣща́ѧ свѣщꙋ̀, є҆́юже па́че словесѐ, сло́ва воплоще́нїе,
ꙗ҆ви́тсѧ бг҃олѣ́пнѣ ѿ сїѡ́на, заха́рїе, проро́че бг҃опрїѧ́тне.

=Бг҃оро́диченъ:=

~Поста́вивый нб҃о, показа́ тѧ нб҃о слове́сное, бцⷣе, добро́тꙋ і҆а́кѡвлю,
возлюби́въ, и҆ и҆зъ чре́ва твоегѡ̀ бжⷭ҇тва̀ сл҃нце возсїѧ̀ пло́тски, и҆ мі́ръ
ᲂу҆ѧсни́лъ є҆́сть бл҃года́тїю.

=Конда́къ, гла́съ в҃. Подо́бенъ:= ~Вы́шнихъ и҆щѧ̀:

~Мꙋ́жествомъ дꙋшѝ въ вѣ́рꙋ ѡ҆болкі́йсѧ, и҆ глаго́лъ бж҃їй а҆́ки копїѐ въ рꙋ́кꙋ
взе́мъ, врага̀ побѣди́лъ є҆сѝ, мꙋ́ченикѡвъ, преве́лїй ѳео́дѡре: съ ни́ми хрⷭ҇тꙋ̀
бг҃ꙋ молѧ́сѧ, не преста́й ѡ҆ всѣ́хъ на́съ.

=І҆́косъ:=

~Страда́льцєвъ пресвѣ́тлꙋю добро́тꙋ, прїиди́те всѝ, пѣ́сненными вѣнцы̀,
вѣ́рнїи, ѳео́дѡра вѣнча́емъ: да́ръ бо бж҃їй <<169>> вели́къ мі́рꙋ ꙗ҆ви́сѧ
сїѧ́ньми чꙋде́съ, врага́ бо побѣди́въ велїа́ра страда̑нїи честны́ми, ѡ҆дождѧ́етъ
вмѣ́стѡ кро́вныхъ ка́плей и҆сцѣле́нїй то́ки, съ си́ми ᲂу҆́бѡ всѣ́ми ра́дꙋетсѧ
хрⷭ҇тꙋ̀, и҆ дае́тъ ми́ръ неѡскꙋ́денъ. тѣ́мъ вопїе́мъ є҆мꙋ̀: молѝ непреста́ннѡ ѡ҆
всѣ́хъ на́съ.

=Пѣ́снь з҃. І҆рмо́съ:=

~Тебѐ во ѻ҆гнѝ ѡ҆роси́вшаго ѻ҆́троки бг҃осло́вившыѧ, и҆ въ дв҃ꙋ нетлѣ́ннꙋ
все́льшагосѧ, бг҃а сло́ва пои́мъ, благоче́стнѡ пою́ще: бл҃гослове́нъ бг҃ъ
ѻ҆тє́цъ на́шихъ.

~А҆да́мꙋ и҆звѣсти́ти хотѧ́й и҆дꙋ̀, во а҆́дѣ живꙋ́щꙋ, и҆ є҆́ѵѣ принестѝ
благовѣ́стїе, сѷмеѡ́нъ вопїѧ́ше, со прⷪ҇рѡ́ки ликꙋ́ѧ: бл҃гослове́нъ бг҃ъ ѻ҆тє́цъ
на́шихъ.

~Ро́да зе́мна и҆збавлѧ́ѧй бг҃ъ, да́же до а҆́да прїи́детъ: плѣ̑ннымъ же пода́стъ
всѣ̑мъ ѡ҆ставле́нїе, и҆ прозрѣ́нїе слѣпы̑мъ, ꙗ҆́кѡ и҆ нѣмы̑мъ вопи́ти:
бл҃гослове́нъ бг҃ъ ѻ҆тє́цъ на́шихъ.

=И҆= твоѐ се́рдце, нетлѣ́ннаѧ, ѻ҆рꙋ́жїе про́йдетъ, сѷмеѡ́нъ бцⷣѣ провозгласѝ,
на крⷭ҇тѣ̀ зрѧ́щи твоего̀ сн҃а, є҆мꙋ́же вопїе́мъ: бл҃гослове́нъ бг҃ъ ѻ҆тє́цъ
на́шихъ.

=И҆́нъ. І҆рмо́съ:=

~Бж҃їѧ снизхожде́нїѧ ѻ҆́гнь ᲂу҆стыдѣ́сѧ въ вавѷлѡ́нѣ и҆ногда̀, сегѡ̀ ра́ди
ѻ҆́троцы въ пещѝ ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ:
бл҃гослове́нъ є҆сѝ, бж҃е ѻ҆тє́цъ на́шихъ.

~Глаго́ланїе ра́дꙋѧсѧ вели̑чїѧ вседержи́тєлева, тѣ́мже ᲂу҆ди́вльшесѧ зрѧ́щїи,
пре́лести ѡ҆ста́виша мꙋчи́тельство, и҆ вѣ́рою вопїѧ́хꙋ: бл҃гослове́нъ є҆сѝ, бж҃е
ѻ҆тє́цъ на́шихъ.

~Плени́цами премꙋ́дрыхъ твои́хъ слове́съ, преблаже́нне, ра́дꙋѧсѧ ᲂу҆лови́лъ
є҆сѝ и҆зъ глꙋбины̀ неразꙋ́мїѧ пристꙋпа́ющыѧ, и҆ бжⷭ҇твєнны мꙋ́ченики содѣ́лалъ
є҆сѝ, ѳео́дѡре, пою́щыѧ: бл҃гослове́нъ є҆сѝ, бж҃е ѻ҆тє́цъ на́шихъ.

~Въ темни́цѣ къ дре́вꙋ тѧ̀ свѧ́зана, а҆́гг҃лъ свѧ́тъ <<170>> прише́дъ разрѣшѝ,
дерзнове́нїе даѧ̀ и҆ ᲂу҆крѣплѧ́ѧ тѧ̀ велегла́снѡ вопи́ти, ѳео́дѡре:
бл҃гослове́нъ є҆сѝ, бж҃е ѻ҆тє́цъ на́шихъ.

=Бг҃оро́диченъ:=

~Менѐ жи́вша въ лѣ́ности, и҆ презрѣ́вша ст҃ы̑ѧ твоѧ̑ зако́ны, и҆ честны̑ѧ
твоѧ̑, хрⷭ҇тѐ, за́пѡвѣди, ᲂу҆ще́дри и҆ спасѝ ро́ждшїѧ тѧ̀ ра́ди, ꙗ҆́кѡ
бл҃годѣ́тель бг҃ъ и҆ многоми́лостивъ.

=И҆́нъ. І҆рмо́съ:=

~Ѻ҆́троцы є҆вре́йстїи въ пещѝ попра́ша пла́мень дерзнове́ннѡ, и҆ на ро́сꙋ
ѻ҆́гнь преложи́ша, вопїю́ще: бл҃гослове́нъ є҆сѝ, гдⷭ҇и бж҃е, во вѣ́ки.

~По все́й землѝ твоѐ, прⷪ҇ро́че, и҆зы́де вѣща́нїе бг҃одохнове́нное, и҆ глагѡ́лъ
твои́хъ си́ла, вопїю́щихъ: бл҃гослове́нъ є҆сѝ, гдⷭ҇и бж҃е, во вѣ́ки.

~Ве́сь вы́шними зарѧ́ми просвѣще́нъ, бꙋ̑дꙋщаѧ ви́дѣлъ є҆сѝ ꙗ҆́кѡ сꙋ̑щаѧ:
тѣ́мже, пребога́те, вопїѧ́лъ є҆сѝ: бл҃гослове́нъ є҆сѝ, гдⷭ҇и бж҃е, во вѣ́ки.

=Бг҃оро́диченъ:=

~Пѣ́сньми почита́ю тѧ̀, дв҃о, поче́тшꙋю ро́дъ человѣ́ческїй, безче́стїемъ
лю́тымъ пе́рвѣе ѡ҆сꙋжде́нный: бл҃гослове́нъ, всечⷭ҇таѧ, пло́дъ твоегѡ̀ чре́ва.

=Пѣ́снь и҃. І҆рмо́съ:=

~Нестерпи́момꙋ ѻ҆гню̀ соедини́вшесѧ, бл҃гоче́стїѧ предстоѧ́ще ю҆́нѡши,
пла́менемъ же неврежде́ни, бжⷭ҇твеннꙋю пѣ́снь поѧ́хꙋ: благослови́те, всѧ̑ дѣла̀
гдⷭ҇нѧ, гдⷭ҇а, и҆ превозноси́те во всѧ̑ вѣ́ки.

~Лю́дїе і҆и҃лєвы, твою̀ сла́вꙋ є҆мманꙋ́ила, зрѧ́ще ѻ҆троча̀ и҆зъ дв҃ы, предъ
лице́мъ бжⷭ҇твеннагѡ ковче́га ны́нѣ ликꙋ́йте: бл҃гослови́те, всѧ̑ дѣла̀ гдⷭ҇нѧ,
гдⷭ҇а, и҆ превозноси́те во всѧ̑ вѣ́ки.

~Сѐ, сѷмеѡ́нъ вопїѧ́ше, прерѣка́емое зна́менїе се́й бꙋ́детъ, бг҃ъ сы́й и҆
ѻ҆троча̀. семꙋ̀, вѣ́рнїи, возопїе́мъ: бл҃гослови́те, всѧ̑ дѣла̀ гдⷭ҇нѧ, гдⷭ҇а,
и҆ превозноси́те во всѧ̑ вѣ́ки.

~Живо́тъ сы́й, се́й бꙋ́детъ паде́нїе непокори̑вымъ, <<171>> младе́нствовавъ
бг҃ъ сло́во, ꙗ҆́кѡ воста́нїе всѣ̑мъ вѣ́рою пою́щымъ: бл҃гослови́те, всѧ̑ дѣла̀
гдⷭ҇нѧ, гдⷭ҇а, и҆ превозноси́те во всѧ̑ вѣ́ки.

=И҆́нъ. І҆рмо́съ:=

~Седмери́цею пе́щь халде́йскїй мꙋчи́тель бг҃очести̑вымъ неи́стовнѡ разжжѐ,
си́лою же лꙋ́чшею спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:
ѻ҆́троцы, бл҃гослови́те, свѧще́нницы, воспо́йте, лю́дїе, превозноси́те во всѧ̑
вѣ́ки.

~Свѣ́тлѡ подвиза́всѧ, врага̀ побѣди́лъ є҆сѝ, и҆ потре́бль вѡ́инства є҆гѡ̀
ѻ҆рꙋ́жїи вѣ́ры: тѣ́мже побѣ́днымъ вѣнце́мъ ᲂу҆вѧ́злсѧ є҆сѝ, поѧ̀ влⷣцѣ:
ѻ҆́троцы, бл҃гослови́те, свѧще́нницы, воспо́йте, лю́дїе, превозноси́те во всѧ̑
вѣ́ки.

~По распѧ́тїи сла́внѣ, по стра́сти блаже́ннѣй, по безмѣ́рныхъ ра́нахъ,
блаже́нне, бг҃ꙋ вы́ю твою̀ приклони́лъ є҆сѝ, мꙋ́чениче мꙋ́дре, мече́мъ честна́ѧ
глава̀ твоѧ̀ ᲂу҆сѣ́чена бы́сть, зовы́й влⷣцѣ: ѻ҆́троцы, благослови́те,
свѧще́нницы, воспо́йте, лю́дїе, превозноси́те во всѧ̑ вѣ́ки.

~Свѧще́нное, ѳео́дѡре, и҆ многострада́льное тѣ́ло твоѐ, и҆сто́чникъ и҆сцѣле́нїй
вѣ̑рнымъ бы́сть, и҆зъ негѡ́же почерпа́ютъ благоче́стнѡ притека́ющїи разрѣше́нїе
страсте́й, и҆ дꙋ́шъ спасе́нїе, вопїю́ще влⷣцѣ: ѻ҆́троцы, благослови́те,
свѧще́нницы, воспо́йте, лю́дїе, превозноси́те во всѧ̑ вѣ́ки.

=Бг҃оро́диченъ:=

~Оу҆мерщвле́ннꙋю ѡ҆живѝ, па́дшꙋю возста́ви, ᲂу҆ѧ́звленнꙋю дꙋ́шꙋ мою̀ и҆сцѣлѝ,
ᲂу҆́мъ мо́й ᲂу҆мирѝ, напа́стей во́лны ᲂу҆кротѝ, дв҃о, и҆ вопїю́ща мѧ̀ спасѝ:
ѻ҆́троцы, благослови́те, свѧще́нницы, воспо́йте, лю́дїе, превозноси́те гдⷭ҇а во
всѧ̑ вѣ́ки.

=И҆́нъ. І҆рмо́съ:=

~На горѣ̀ ст҃ѣ́й просла́вльшасѧ, и҆ въ кꙋпинѣ̀ ѻ҆гне́мъ приснодв҃ы мѡѷсе́ови
та́йнꙋ ꙗ҆́вльшаго, гдⷭ҇а по́йте и҆ превозноси́те во всѧ̑ вѣ́ки.

~Сїѡ́не горо̀, гра́де ст҃ы́й, ра́дꙋйсѧ ѕѣлѡ̀, бж҃е́ственный <<172>> заха́рїа
а҆́гг҃лѡвъ собесѣ́дникъ повелѣва́етъ: и҆ ты̀ весели́сѧ, і҆ерꙋсали́ме, во всѧ̑
вѣ́ки.

~Заха́рїе прⷪ҇ро́че, красꙋ́йсѧ, и҆спѡ́лншаѧсѧ ви́дѧ словеса̀, ꙗ҆̀же
предглаго́лалъ є҆сѝ дх҃омъ просвѣща́емь, гдⷭ҇а пою́щымъ и҆ превозносѧ́щымъ є҆го̀
во вѣ́ки.

~Посредѝ го́ръ присѣ́нныхъ ви́дѣлъ є҆сѝ стоѧ́щыѧ а҆́гг҃лы, и҆̀же над̾ всѣ́ми
промышле́нїю наꙋча́ющыѧ тѧ̀, сла́вный прⷪ҇ро́че, пѣсносло́вѧщыѧ хрⷭ҇та̀ во
вѣ́ки.

=Бг҃оро́диченъ:=

~Ра́дꙋйсѧ, прⷭ҇то́ле ѻ҆гнезра́чный гдⷭ҇ень, ра́дꙋйсѧ, две́ре невеще́ственнагѡ
сїѧ́нїѧ, ра́дꙋйсѧ, ѻ҆́блаче ле́гкїй, ꙗ҆́же сл҃нце пра́вды возсїѧ́вшаѧ мі́рꙋ,
чⷭ҇таѧ бг҃ороди́тельнице.

=Пѣ́снь ѳ҃. І҆рмо́съ:=

~Въ зако́нѣ сѣ́ни и҆ писа́нїй ѻ҆́бразъ ви́димъ, вѣ́рнїи: всѧ́къ мꙋ́жескїй
по́лъ, ложесна̀ разверза́ѧ, ст҃ъ бг҃ꙋ. тѣ́мъ перворожде́нное сло́во ѻ҆ц҃а̀
безнача́льна, сн҃а первородѧ́щасѧ мт҃рїю неискꙋсомꙋ́жнѡ, велича́емъ.

~И҆̀же дрє́внимъ новорожде́нныхъ го́рличищъ сꙋпрꙋ́гъ, дво́ица же бѧ́ше
птенцє́въ, въ ни́хже мѣ́стѡ бж҃е́ственный ста́рецъ, и҆ цѣломꙋ́дреннаѧ а҆́нна
проро́чица, ѿ дв҃ы рожде́нномꙋ, и҆ сн҃ꙋ є҆диноро́дномꙋ ѻ҆́ч҃ꙋ, въ це́рковь
приноси́мꙋ, слꙋ́жатъ велича́юще.

~Возда́лъ є҆сѝ мнѣ̀, вопїѧ́ше сѷмеѡ́нъ, спасе́нїѧ твоегѡ̀, хрⷭ҇тѐ, ра́дованїе:
воспрїимѝ твоего̀ слꙋжи́телѧ, сѣ́нїю претрꙋжде́ннаго, но́выѧ благода́ти
свѧщеннопроповѣ́дника та́йнаго, во хвале́нїи велича́юща.

~Свѧщеннолѣ́пнѡ и҆сповѣ́дашесѧ а҆́нна прорица́ющи, цѣломꙋ́дреннаѧ и҆
преподо́бнаѧ, и҆ ста́рица влⷣцѣ въ це́ркви ꙗ҆́вственнѡ: бцⷣꙋ же проповѣ́дающи
всѣ̑мъ сꙋ́щымъ, велича́ше.

=И҆́нъ. І҆рмо́съ:=

~Оу҆жасе́сѧ ѡ҆ се́мъ нб҃о, и҆ землѝ ᲂу҆диви́шасѧ концы̀, ꙗ҆́кѡ бг҃ъ ꙗ҆ви́сѧ
человѣ́кѡмъ пло́тски, и҆ чре́во твоѐ бы́сть <<173>> простра́ннѣйшее нб҃съ. тѣ́мъ
тѧ̀ бцⷣꙋ а҆́гг҃лѡвъ и҆ человѣ̑къ чинонача̑лїѧ велича́ютъ.

~Ѡ҆свѧти́лъ є҆сѝ, бг҃омꙋ́дре мꙋ́чениче, са́мъ себѐ, поже́ршемꙋсѧ а҆́гнцꙋ и҆
бг҃ꙋ на́шемꙋ, возвы́сивсѧ ꙗ҆́кѡ всесожже́нїе благово́нно къ немꙋ̀, и҆ свѧще́нно
возложе́нїе, и҆ соверше́нна и҆ чиста̀ бл҃гопрїѧ́тна же́ртва: тѣ́мже тѧ̀
восхвалѧ́емъ, и҆ по до́лгꙋ ᲂу҆блажа́емъ.

~Ꙗ҆́кѡ ᲂу҆́тро, ꙗ҆́кѡ де́нь свѣтоза́ренъ ꙗ҆ви́лсѧ є҆сѝ, ѳео́дѡре, со́лнце
свѣ́тлыми твоегѡ̀ страда́нїѧ лꙋча́ми, и҆ чꙋдесы̀, всеблаже́нне, подсо́лнечнꙋю
благоче́стнѡ просвѣща́ѧ, и҆ ѿгонѧ̀ тмꙋ̀ пре́лестей и҆ страсте́й на́шихъ,
ѳео́дѡре.

~Совокꙋпи́лсѧ є҆сѝ со а҆́гг҃лы пло́тїю, безплѡ́тныѧ врагѝ побѣ́ждь, и҆ со
страда́льческими ли́ки весели́шисѧ всегда̀: и҆ съ ни́ми бжⷭ҇твеннꙋю пѣ́снь
трⷪ҇цѣ возглаша́еши, ѳео́дѡре треблаже́нне, свѣти́льниче це́ркве, и҆
страстоте́рпцєвъ ᲂу҆добре́нїе.

~Землѧ̀ положе́нїемъ твоегѡ̀ честна́гѡ, ѳео́дѡре, тѣлесѐ, не́бо же ра́дꙋетсѧ,
дꙋ́хъ тво́й сщ҃е́нный стѧжа́въ: всегда̀ человѣ́цы па́мѧть твою̀ честнꙋ́ю
творѧ́ще, моле́бнѡ про́симъ тѧ̀ моли́твенника ѡ҆ на́съ, преблаже́нне.

=Бг҃оро́диченъ:=

~Бг҃олюби́ваѧ дв҃о, бл҃га́го молѝ спасти́ мѧ ѿ скве́рнъ всѣ́хъ, ꙗ҆́звы се́рдца
моегѡ̀ ѡ҆мы́вши покаѧ́нїемъ чи́стымъ и҆ пла́чемъ сле́знымъ: да тѧ̀ ᲂу҆блажа́ю и҆
велича́ю, пренепоро́чнаѧ.

=И҆́нъ. І҆рмо́съ:=

~Тѧ̀ неискꙋсобра́чнꙋю мт҃рь бг҃а вы́шнѧгѡ, тѧ̀ па́че ᲂу҆ма̀ ро́ждшꙋю сло́вомъ
вои́стиннꙋ бг҃а, вы́шшꙋю пречⷭ҇тыхъ си́лъ, немо́лчными славословлє́нїи
велича́емъ.

~Всѧ́ко чꙋ́вство ѡ҆ста́вивъ, ᲂу҆мꙋ̀ бжⷭ҇твенномꙋ и҆ чистѣ́йшемꙋ, всемꙋ́дре,
свѣтоно́сенъ предстои́ши, ѡ҆ мі́рѣ моли̑твы творѧ̀. тѣ́мже всѝ тѧ̀, заха́рїе,
блажи́мъ. <<174>>

~Глаго́лѡмъ послѣ́дꙋюще твои́хъ ᲂу҆сте́нъ, бг҃оѧвле́нне, гдⷭ҇а призыва́емъ:
и҆́мже спаса́еми, ꙗ҆́кѡ и҆́стины тѧ̀ проро́ка и҆ проповѣ́дника, заха́рїе,
благоче́стнѡ блажи́мъ.

~Ми́лостива содѣ́лай твои́ми моли́твами влⷣкꙋ, свѧще́нный и҆ благознамени́тый
пра́здникъ тво́й, бг҃одохнове́нне, вѣ́рою соверша́ющымъ, и҆ тѧ̀ любо́вїю
чтꙋ́щымъ ꙗ҆́кѡ прⷪ҇ро́ка и҆ бг҃оглаго́льника и҆́стиннѣйша.

=Бг҃оро́диченъ:=

~Бе́зднꙋ чꙋде́съ тѧ̀, и҆ дарова́нїй, бцⷣе, пꙋчи́нꙋ, чⷭ҇таѧ, вѣ́дꙋще, и҆ ꙗ҆́вѣ
зна́юще, въ твоѐ предста́тельство надѣ́ющесѧ притека́емъ, и҆ спѣ́шнѡ къ твоемꙋ̀
кро́вꙋ прибѣга́емъ.

=Свѣти́ленъ мꙋ́ченика. Подо́бенъ:= ~Дх҃омъ во ст҃и́лищи:

~Полкѝ врагѡ́въ и҆ де́мѡнѡвъ на́глѡсти до конца̀ низложи́лъ є҆сѝ, и҆ кончи́нꙋ
прїѧ́лъ є҆сѝ, ѳео́дѡре блаже́нне, вѣ́ры ра́ди зижди́телѧ твоегѡ̀, ꙗ҆́кѡ
свидѣ́тель и҆́стины спаса́еши всѣ́хъ ѿ всѧ́кихъ скорбе́й, и҆ вре́да чꙋжда́гѡ.

=Сла́ва, и҆ ны́нѣ, пра́здника:=

~Дх҃омъ во ст҃и́лищи предста́въ ста́рецъ, на рꙋ́ки воспрїѧ́тъ зако́на влⷣкꙋ,
вопїѧ̀: ны́нѣ соꙋ̑зъ мѧ̀ плотски́хъ разрѣшѝ, ꙗ҆́коже ре́клъ є҆сѝ, съ ми́ромъ:
ви́дѣхъ бо ѻ҆чи́ма ѿкрове́нїе ꙗ҆зы́кѡвъ, и҆ і҆и҃лю спасе́нїе.

=На стїхо́внѣ стїхи̑ры пра́здника, гла́съ а҃. Поⷣ:= ~Всехва́льнїи:

~Ꙗ҆́кѡ вои́стиннꙋ пресвѣ́тлый ꙳ бж҃їй ковче́гъ чⷭ҇таѧ, ꙳ ѡ҆чище́нїе дне́сь
хрⷭ҇та̀ прине́сши, ꙳ въ це́рковь вно́ситъ, ꙳ и҆ че́стнѡ полага́етъ ꙳ на рꙋ́ки
сѷмеѡ́на бг҃омꙋ́драгѡ: ꙳ тѣ́мже ѡ҆свѧти́шасѧ ꙳ ст҃ы́хъ ны́нѣ ст҃а̑ѧ, ꙳ и҆
є҆ди́номꙋ свѧто́мꙋ сра́дꙋютсѧ.

=Сті́хъ:= ~Ны́нѣ ѿпꙋща́еши раба̀ твоего̀, влⷣко, по глаго́лꙋ твоемꙋ̀, съ
ми́ромъ.

~Просла́висѧ дне́сь, ꙳ хрⷭ҇та̀ сѷмеѡ́нъ ꙗ҆́кѡ ᲂу҆́гль ꙳ бг҃олѣ́пнѡ прїе́мь, ꙳
и҆ ѡ҆блобыза́етъ ѡ҆чи́щь ᲂу҆стнѣ̀: ꙳ и҆сповѣ́даетсѧ <<175>> же и҆ ра́дꙋетсѧ, ꙳
и҆ про́ситъ ѿпꙋще́нїѧ. ꙳ того̀ ᲂу҆́бѡ всѝ благоче́стнѡ ꙳ ны́нѣ ᲂу҆блажа́юще, ꙳
немо́лчными пѣ́сньми почита́емъ.

=Сті́хъ:= ~Свѣ́тъ во ѿкрове́нїе ꙗ҆зы́кѡвъ, и҆ сла́вꙋ люде́й твои́хъ і҆и҃лѧ.

~Две́рь ѡ҆дꙋшевле́на, чⷭ҇таѧ дв҃а дне́сь, ꙳ цр҃ѧ̀ и҆ гдⷭ҇а, ꙳ є҆го́же внꙋ́трь
и҆мѣ́ѧше, ꙳ въ це́рковь вно́ситъ, ꙳ две́рьми входѧ́ща, ꙳ дре́вле та́йнѡ
затворе́нными на землѝ. ꙳ тѣ́мже ликꙋ́юще предъ лице́мъ є҆ѧ̀ всѝ, ꙳ бжⷭ҇твенными
пѣ́сньми тꙋ̀ восхва́лимъ.

=Сла́ва, ст҃а́гѡ, гла́съ и҃:=

~Страда́льческїй соста́вивъ по́двигъ, на пре́лесть мꙋ́жествовалъ є҆сѝ,
ѳео́дѡре: ѻ҆гневѣща́ннымъ ѧ҆зы́комъ твои́мъ посрами́лъ є҆сѝ лѷкїні́ево
безчеловѣ́чество. тѣ́мже и҆ со а҆́гг҃лы ра́дꙋѧсѧ, блаже́нне, молѝ хрⷭ҇та̀ бг҃а,
ꙗ҆́кѡ да ми́лостивъ бꙋ́детъ на́мъ въ де́нь сꙋ́дный.

=И҆ ны́нѣ, пра́здника, гла́съ є҃:=

~И҆спыта́йте писа̑нїѧ, ꙗ҆́коже речѐ во є҆ѵⷢ҇лїихъ хрⷭ҇то́съ бг҃ъ на́шъ: въ
ни́хъ бо ѡ҆брѣта́емъ того̀ ражда́ема, и҆ пелена́ми повива́ема, въ ꙗ҆́слехъ
полага́ема, и҆ млеко́мъ пита́ема, ѡ҆брѣ́занїе прїе́млюща, и҆ сѷмеѡ́номъ носи́ма,
не мнѣ́нїемъ, ни привидѣ́нїемъ, но и҆́стиною мі́рови ꙗ҆́вльшасѧ. къ немꙋ́же
возопїи́мъ: превѣ́чный бж҃е, сла́ва тебѣ̀.

=На лїтꙋргі́и. Бл҃жє́нна пра́здника, пѣ́снь и҃-ѧ, и҆ ст҃а́гѡ пѣ́снь ѕ҃-ѧ.
Прокі́менъ, гла́съ з҃:= ~Возвесели́тсѧ пра́ведникъ ѡ҆ гдⷭ҇ѣ, и҆ ᲂу҆пова́етъ на
него̀. =Сті́хъ:= ~Оу҆слы́ши, бж҃е, гла́съ мо́й, внегда̀ моли́тимисѧ къ тебѣ̀.
=А҆пⷭ҇лъ къ тїмоѳе́ю, зача́ло сч҃в. А҆ллилꙋ́їа, гла́съ д҃:= ~Пра́ведникъ ꙗ҆́кѡ
фі́нїѯъ процвѣте́тъ, ꙗ҆́кѡ ке́дръ, и҆́же въ лїва́нѣ, ᲂу҆мно́житсѧ. =Є҆ѵⷢ҇лїе
матѳе́а, зача́ло л҃ѕ. Прича́стенъ:= ~Въ па́мѧть вѣ́чнꙋю бꙋ́детъ пра́ведникъ:

