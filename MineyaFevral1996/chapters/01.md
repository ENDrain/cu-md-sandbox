=МИНІ́А МѢ́СѦЦЪ ФЕѴРꙊА́РІЙ.=

КІ́ЕВЪ. Въ тѷпогра́фїи кїево-пече́рской ла́ѵры.

҂аѿч҃г го́да

<<4>>

Во сла́вꙋ ст҃ы́ѧ, є҆диносꙋ́щныѧ, животворѧ́щїѧ и҆ нераздѣли́мыѧ трⷪ҇цы, ѻ҆ц҃а̀,
и҆ сн҃а, и҆ ст҃а́гѡ дх҃а: бл҃гослове́нїемъ ст҃ѣ́йшагѡ патрїа́рха моско́вскагѡ и҆
всеѧ̀ рꙋсѝ а҆леѯі́ѧ моско́вскагѡ срѣ́тенскагѡ монастырѧ̀
свѧще́нно-а҆рхїмандрі́та напеча́тасѧ кни́га сїѧ̀, мині́а мѣ́сѧцъ феѵрꙋа́рїй во
гра́дѣ москвѣ̀, въ лѣ́то ѿ ржⷭ҇тва̀ по пло́ти бг҃а сло́ва ҂ацч҃ѕ

Московский Сретенский монастырь, издательство «Правило веры», 1996

<<5>>

=МѢ́СѦЦЪ ФЕѴРꙊА́РІЙ,=

=и҆мѣ́ѧй дне́й к҃и.=

=А҆́ще ли ві́сектосъ, тогда̀ и҆́мать к҃ѳ.=

=Въ а҃ де́нь предпра́зднство срѣ́тенїѧ гдⷭ҇а бг҃а и҆ сп҃са на́шегѡ і҆и҃са
хрⷭ҇та̀:=

=И҆ ст҃а́гѡ мꙋ́ченика трѵ́фѡна.=

=На= ~Гдⷭ҇и, воззва́хъ, =стїхи̑ры предпра́зднства г҃, гла́съ д҃.=

=Подо́бенъ:= ~Ꙗ҆́кѡ до́блѧ:

~Честна́ѧ гото́витсѧ цр҃ковь ꙳ воспрїѧ́ти въ себѣ̀ гдⷭ҇а, ꙳ ꙗ҆́кѡ младе́нца
приходѧ́ща, ꙳ и҆ благода́тїю мы́сленнѡ ᲂу҆ѧснѧ́юща ꙳ вѣ́рнѣйшїй сво́й и҆
бг҃олюбе́зный собо́ръ ꙳ сегѡ̀ ра́ди вопїе́тъ: ꙳ ты̀ є҆сѝ сла́ва, и҆ похвала̀ ꙳
и҆ ᲂу҆краше́нїе и҆сполне́нїѧ моегѡ̀, сло́ве, ꙳ младе́нствовавый пло́тїю менє̀
ра́ди.

~Черто́гъ многосвѣ́тлый, ꙳ и҆ сѣ́нь пречестна́ѧ, ꙳ и҆ хра́мъ ст҃ы́й и҆
простра́нный, ꙳ внꙋ́трь черто́гѡвъ вводѧ́щїй цр҃кве гдⷭ҇а, ꙳ пред̾ѡбрꙋча́етъ
себѐ честнѣ́й цр҃кви є҆гѡ̀, ꙳ и҆ мо́литсѧ при́снѡ, ꙳ ѿ тлѝ и҆ бѣ́дъ и҆зба́витисѧ
꙳ и҆̀же вои́стиннꙋ бцⷣꙋ ꙳ сїю̀ непреста́ннѡ сла́вѧщымъ.

~Предпра́зднственнꙋю хвалꙋ̀ ꙳ хрⷭ҇тꙋ̀ ны́нѣ принесе́мъ, ꙳ тогѡ̀ сла́вѧще
соше́ствїе: ꙳ ꙗ҆́кѡ дв҃и́ческими рꙋка́ми, ꙳ ꙗ҆́кѡ младе́нецъ приноси́мь, ꙳ на
рꙋ́ки сѷмеѡ́на возлещѝ грѧде́тъ, ꙳ воззва́нїе содѣва́ѧ всѣ̑мъ человѣ́кѡмъ, ꙳ и҆
ѡ҆божи́ти сꙋщество̀, ꙳ ꙗ҆́кѡ благодѣ́тель и҆ гдⷭ҇ь. <<6>>

=И҆́ны стїхи̑ры ст҃а́гѡ, гла́съ а҃. Подо́бенъ:= ~Всехва́льнїи:

~Трѵ́фѡне всехва́льне, ꙳ сла́дости нетлѣ́нныѧ ꙳ прича́стникъ на нб҃сѣ́хъ бы́лъ
є҆сѝ свѣтлѣ́йшїй, ꙳ до́блественными пѡ́двиги ꙳ пострада́лъ є҆сѝ, сла́вне: ꙳ и҆
свидѣ́тель и҆́стины бы́въ, ꙳ хрⷭ҇та̀ молѝ, ꙳ дарова́ти дꙋша́мъ на́шымъ ꙳ ми́ръ
и҆ ве́лїю млⷭ҇ть.

~Трѵ́фѡне пресла́вне, ꙳ свѣ́та присносꙋ́щнагѡ сїѧ́ньми ꙳ свѣтови́денъ ве́сь
бы́лъ є҆сѝ, ꙳ и҆спрове́ргъ всю̀ мра́чнꙋю пре́лесть, и҆ мїроде́ржца тмы̀
низложи́въ ꙳ бжⷭ҇твенною бл҃года́тїю. ꙳ тѣ́мже молѝ, ꙳ дарова́ти дꙋша́мъ на́шымъ
꙳ ми́ръ и҆ ве́лїю ми́лость.

~Трѵ́фѡне всебл҃же́нне, ꙳ ра́дости и҆ весе́лїѧ а҆́гг҃льскагѡ ꙳ сподо́билсѧ
є҆сѝ, ꙳ ѿве́рглсѧ кра́сныхъ житїѧ̀, ꙳ и҆ дꙋше́вною крѣ́постїю ꙳ всѧ̑ въ ничто́же
вмѣни́въ, ꙳ терпѣли́внѣйше соверши́лъ є҆сѝ мꙋче́нїе, ꙳ и҆ мо́лишисѧ ѡ҆ дꙋша́хъ
на́шихъ.

=Сла́ва, гла́съ в҃. Кѷпрїа́ново:=

~Преѡби́дѣлъ є҆сѝ сꙋ́щыѧ на землѝ, всеблаже́нне трѵ́фѡне честны́й, къ сꙋди́щꙋ
мꙋ́жески потща́сѧ, и҆ боре́нїѧ кро́вїю ты̀ хꙋдо́жнѣ, мч҃ниче, го́рдаго
низложи́въ, прїѧ́лъ є҆сѝ побѣ́ды вѣне́цъ: хрⷭ҇та̀ бг҃а на́шего молѧ̀ ѡ҆ на́съ не
ѡ҆скꙋдѣ́й, страстоте́рпче, спасти́сѧ дꙋша́мъ на́шымъ.

=И҆ ны́нѣ, гла́съ то́йже. Ге́рманово:=

~Дне́сь сѷмеѡ́нъ на рꙋ́ки гдⷭ҇а сла́вы прїе́млетъ, є҆го́же подъ мра́комъ
пе́рвѣе мѡѷсе́й ви́дѣ, на горѣ̀ сїна́йстѣй скрижа̑ли даю́ща є҆мꙋ̀. се́й є҆́сть
и҆́же во проро́цѣхъ гл҃го́лѧй, и҆ зако́на творе́цъ: се́й є҆́сть, є҆го́же дв҃дъ
возвѣща́етъ, и҆́же всѣ̑мъ стра́шный, и҆мѣ́ѧй ве́лїю и҆ бога́тꙋю млⷭ҇ть. <<7>>

=На стїхо́внѣ стїхи̑ры, гла́съ в҃. Подо́бенъ:= ~До́ме є҆ѵфра́ѳовъ:

~Воспрїимѝ, ѽ сѷмеѡ́не! ꙳ гдⷭ҇а сла́вы, ꙳ ꙗ҆́коже и҆звѣсти́лсѧ є҆сѝ ꙳ ѿ дх҃а
ст҃а́гѡ: ꙳ се́ бо прїи́де.

=Сті́хъ:= ~Ны́нѣ ѿпꙋща́еши раба̀ твоего̀, влⷣко, по глаго́лꙋ твоемꙋ̀, съ
ми́ромъ.

~Носѧ́щи чⷭ҇таѧ ꙳ и҆ пречⷭ҇таѧ дв҃а ꙳ содѣ́телѧ и҆ влⷣкꙋ, ꙳ ꙗ҆́кѡ младе́нца на
рꙋка́хъ, ꙳ въ цр҃ковь вхо́дитъ.

=Сті́хъ:= ~Свѣ́тъ во ѿкрове́нїе ꙗ҆зы́кѡвъ, и҆ сла́вꙋ люде́й твои́хъ і҆и҃лѧ.

~Ве́лїе и҆ стра́шное та́инство, ꙳ и҆ стра́нное смотре́нїѧ: ꙳ и҆́же всѧ̑
ѡ҆б̾е́млѧ, ꙳ и҆ младе́нцы созида́ѧй, ꙳ ꙗ҆́кѡ младе́нецъ на рꙋка́хъ но́ситсѧ.

=Сла́ва, и҆ ны́нѣ, гла́съ то́йже. Самогла́сенъ:=

~Сщ҃е́ннаго сщ҃е́ннаѧ дв҃а принесѐ во ст҃и́лище ст҃и́телю, просте́ръ же рꙋ́цѣ
сѷмеѡ́нъ прїѧ́тъ сего̀ ра́дꙋѧсѧ, и҆ возопѝ: ны́нѣ ѿпꙋща́еши раба̀ твоего̀,
влⷣко, по глаго́лꙋ твоемꙋ̀, съ ми́ромъ, гдⷭ҇и.

=Тропа́рь, гла́съ д҃:=

~Мч҃никъ тво́й, гдⷭ҇и, трѵ́фѡнъ, во страда́нїи свое́мъ вѣне́цъ прїѧ́тъ
нетлѣ́нный ѿ тебє̀, бг҃а на́шегѡ. и҆мѣ́ѧй бо крѣ́пость твою̀, мꙋчи́телей
низложѝ, сокрꙋшѝ и҆ де́мѡнѡвъ немощны̑ѧ де́рзѡсти. тогѡ̀ моли́твами спасѝ дꙋ́шы
на́шѧ.

=Сла́ва, и҆ ны́нѣ: тропа́рь предпра́зднства, гла́съ а҃.=

=Подо́бенъ:= ~Ли́къ а҆́гг҃льскїй:

~Нбⷭ҇ный ли́къ нбⷭ҇ныхъ а҆́гг҃лъ прини́къ на зе́млю, прише́дша зри́тъ, ꙗ҆́кѡ
младе́нца носи́ма ко хра́мꙋ, перворожде́нна всеѧ̀ тва́ри, ѿ мт҃ре
неискꙋсомꙋ́жныѧ: предпра́зднственнꙋю ᲂу҆́бѡ съ на́ми пою́тъ пѣ́снь ра́дꙋющесѧ.

=На ᲂу҆́трени, на= ~Бг҃ъ гдⷭ҇ь, =тропа́рь предпра́зднства, два́жды. Сла́ва,
ст҃а́гѡ: И҆ ны́нѣ, предпра́зднства.=

=По а҃-й каѳі́смѣ сѣда́ленъ, гла́съ г҃. Подо́бенъ:= ~Красотѣ̀ двⷭ҇тва:

=Ѿ= дв҃ы тѧ̀ воплоще́нна, хрⷭ҇тѐ, ра́дꙋѧсѧ под̾ѧ́тъ <<8>> свѧще́нный сѷмеѡ́нъ,
ны́нѣ ѿпꙋща́еши, вопїѧ̀, раба̀ твоего̀, влⷣко: а҆́нна же, непоро́чнаѧ проро́чица
и҆ сла́внаѧ, ны́нѣ и҆сповѣ́данїе и҆ пѣ́нїе прино́ситъ тебѣ̀. мы́ же,
жизнода́вче, вопїе́мъ тѝ: сла́ва та́кѡ бл҃говоли́вшемꙋ.

=Сла́ва, и҆ ны́нѣ, то́йже.=

=По в҃-й каѳі́смѣ сѣда́ленъ, гла́съ и҃. Поⷣ:= ~Свирѣ́лей па́стырскихъ:

~Роди́лсѧ є҆сѝ на землѝ собезнача́льный ѻ҆ц҃ꙋ̀, прине́слсѧ є҆сѝ въ цр҃ковь
непостижи́мый: ра́дꙋѧсѧ же ста́рецъ на рꙋ́ки тѧ̀ воспрїѧ́тъ, зовы́й: ны́нѣ
ѿпꙋща́еши, є҆го́же посѣти́лъ є҆сѝ по глаго́лꙋ твоемꙋ̀, бл҃гоизво́ливый спастѝ,
ꙗ҆́кѡ бг҃ъ, ро́дъ человѣ́ческїй.

=Сла́ва, и҆ ны́нѣ, то́йже.=

=Канѡ́нъ предпра́зднства со і҆рмосо́мъ на и҃: и҆ ст҃а́гѡ на д҃.=

=Канѡ́нъ предпра́зднства.=

=Гла́съ д҃. Пѣ́снь а҃. І҆рмо́съ:=

~Мо́рѧ чермнꙋ́ю пꙋчи́нꙋ невла́жными стопа́ми дре́внїй пѣшеше́ствовавъ і҆и҃ль,
крестоѻбра́зными мѡѷсе́овыма рꙋка́ма а҆мали́ковꙋ си́лꙋ въ пꙋсты́ни побѣди́лъ
є҆́сть.

~Сердца̀ ꙗ҆́коже рꙋ́цѣ всѝ пред̾ꙋгото́вльше, приходѧ́ща дне́сь хрⷭ҇та̀ чи́стѣ
прїи́мемъ, и҆ тогѡ̀ дх҃омъ бжⷭ҇твенныхъ дарова́нїй наслади́мсѧ.

~Двє́ри пред̾ѿве́рзши дне́сь, и҆́же въ зако́нѣ хра́мъ, законода́вцꙋ и҆
содѣ́телю ᲂу҆строѧ́етъ вхо́ды свѣ̑тлы, и҆ гото́витъ честны̑ѧ да́ры є҆мꙋ̀
бжⷭ҇твенное хвале́нїе.

~Воспою̀ тебѣ̀, гдⷭ҇и бж҃е мо́й, младе́нствовавшемꙋ пло́тїю, и҆ зако́нꙋ
повинꙋ́вшемꙋсѧ, и҆ спа́сшемꙋ человѣ́ка, є҆гѡ́же ра́ди бы́лъ є҆сѝ чл҃вѣ́къ.

=Бг҃оро́диченъ:=

~Разꙋмѣ́въ ве́тхїй, пречⷭ҇таѧ, хра́мъ тѧ̀, влⷣчце, влⷣцѣ всѣ́хъ и҆ бг҃ꙋ жили́ще
чи́сто, ли́къ проповѣ́даше велича́ѧ сла́вꙋ твою̀. <<9>>

=И҆́нъ канѡ́нъ мꙋ́ченика, є҆гѡ́же краегране́сїе:=

~Сла́дости причасти́тисѧ сподо́би мѧ̀, трѵ́фѡне.

=Гла́съ и҃. Пѣ́снь а҃. І҆рмо́съ:=

~Во́дꙋ проше́дъ, ꙗ҆́кѡ сꙋ́шꙋ, и҆ є҆гѵ́петскагѡ ѕла̀ и҆збѣжа́въ, і҆и҃льтѧнинъ
вопїѧ́ше: и҆зба́вителю и҆ бг҃ꙋ на́шемꙋ пои́мъ.

~Вои́стиннꙋ бж҃е́ственныѧ на нб҃сѣ́хъ сла́дости наслажда́ѧсѧ, ꙗ҆́кѡ непобѣди́мь
страда́лецъ, твои́ми моли́твами дꙋ́шꙋ мою̀ и҆зба́ви ѿ страсте́й смꙋще́нїѧ.

~Глагѡ́лы бжⷭ҇твенными ѡ҆гласи́всѧ, соверши́лъ є҆сѝ сїѧ̑, пресла́вне,
дѣ́ѧтельнѡ, ст҃ы́ню возлюби́въ, и҆ цѣломꙋ́дрїе ѡ҆блобыза́въ.

~Бы́лъ є҆сѝ и҆́стиннѡ па́стырь, пасы́й дꙋшѝ твоеѧ̀ въ мꙋ́дрости помышлє́нїѧ,
дꙋ́шы ѡ҆браща́ѧ заблꙋжда́ющыѧ, и҆ бг҃ꙋ приводѧ̀, сла́вне.

=Бг҃оро́диченъ:=

~Просвѣща́еши мѧ̀ сїѧ́нїемъ мы́сленнымъ, ѡ҆сїѧ́нїе сла́вы ро́ждшаѧ ѻ҆́ч҃ее,
всенепоро́чнаѧ ѻ҆трокови́це, и҆ мра́къ грѣхо́вный разорѝ.

=А҆́ще є҆́сть недѣ́лѧ, катава́сїа:= ~Сꙋ́шꙋ глꙋбороди́тельнꙋю зе́млю:

=Пѣ́снь г҃. І҆рмо́съ:=

~Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ, зовꙋ́щи: ты̀ моѧ̀ крѣ́пость, гдⷭ҇и,
и҆ прибѣ́жище и҆ ᲂу҆твержде́нїе.

~Взыгра́шасѧ мы́сленнѡ, и҆́же въ домꙋ̀ бж҃їи шє́ствїѧ, цр҃ѧ̀ хрⷭ҇та̀ хотѧ́ща
пло́тїю прїѧ́ти.

~Ꙗ҆́кѡ честны̑ѧ, хрⷭ҇тꙋ̀ пред̾ꙋгото́вльше дне́сь, вѣ́рнїи, да́ры прїѧ̑тны,
хвалꙋ̀, сего̀ съ ра́достїю ᲂу҆срѧ́щемъ.

~Ны́нѣ пре́йде сѣ́нь, и҆ пред̾и́де и҆́стина, благода́ти прише́дши: ны́нѣ
под̾имѝ хрⷭ҇та̀, сѷмеѡ́не.

=Бг҃оро́диченъ:=

~Преста̀ є҆́же въ сѣ́нехъ и҆ ѻ҆бра́зныхъ начерта́нїихъ вѣща́нїе: и҆́стина бо,
чⷭ҇таѧ, тобо́ю ꙗ҆ви́сѧ концє́мъ. <<10>>

=И҆́нъ. І҆рмо́съ:=

~Ты̀ є҆сѝ ᲂу҆твержде́нїе притека́ющихъ къ тебѣ̀, гдⷭ҇и, ты̀ є҆сѝ свѣ́тъ
ѡ҆мраче́нныхъ, и҆ пое́тъ тѧ̀ дꙋ́хъ мо́й.

~Притꙋпи́лъ є҆сѝ си́лꙋ го́рдагѡ, сла́вный мч҃ниче хрⷭ҇то́въ, свы́ше ѡ҆дѣ́ѧвсѧ
си́лою.

~Пло́тїю ѡ҆бложе́нъ, шата̑нїѧ безпло́тнагѡ ᲂу҆гаси́лъ є҆сѝ врага̀, и҆
воплоще́ннаго бг҃а сло́ва проповѣ́далъ є҆сѝ.

~Є҆ди́нымъ то́кмѡ прише́ствїемъ твои́мъ дꙋ́хи лꙋка́вствїѧ ѿгонѧ́ютсѧ, дх҃а
ст҃а́гѡ гони́ми бл҃года́тїю.

=Бг҃оро́диченъ:=

~И҆мѣ́ѧ тѧ̀ по́мощь, не постыждꙋ́сѧ, пречи́стаѧ мт҃и бж҃їѧ: и҆мѣ́ѧ тѧ̀
предста́тельницꙋ жи́зни моеѧ̀, спасꙋ́сѧ.

=Конда́къ мꙋ́ченика, гла́съ и҃. Подо́бенъ:= ~Ꙗ҆́кѡ нача́тки:

~Трⷪ҇ческою тве́рдостїю многобо́жїѧ разрꙋши́лъ є҆сѝ ѿ конє́цъ, всесла́вне,
че́стенъ во хрⷭ҇тѣ̀ бы́въ, и҆ побѣди́въ мꙋчи́тели во хрⷭ҇тѣ̀ сп҃си́телѣ, вѣне́цъ
прїѧ́лъ є҆сѝ мꙋ́ченичества твоегѡ̀ и҆ дарова̑нїѧ бж҃е́ственныхъ и҆сцѣле́нїй,
ꙗ҆́кѡ непобѣди́мь.

=И҆ сѣда́ленъ, гла́съ д҃. Подо́бенъ:= ~Ско́рѡ предварѝ:

~Болѣ́зньми, бл҃же́нне, наслажда́ѧсѧ плотски́ми, бж҃е́ственнꙋю и҆
неболѣ́зненнꙋю пи́щꙋ досто́йнѡ воспрїѧ́лъ є҆сѝ, вѣне́цъ безсме́ртїѧ ѿ бг҃а
прїе́мъ. тѣ́мже и҆ и҆сцѣле́нїй рѣ́ки и҆сточа́еши любо́вїю прибѣга́ющымъ,
мꙋ́чениче, въ кро́въ тво́й.

=Сла́ва, и҆ ны́нѣ, предпра́зднства, гла́съ а҃. Поⷣ:= ~Ка́мени запеча́танꙋ:

~Сокро́вище вѣ́чное жи́зни всѧ́ческихъ, менє̀ ра́ди подъ зако́номъ
младе́нствовавый дре́вле начерта́вый на скрижа́лѣхъ зако́нъ на горѣ̀ сїна́йстѣй,
да всѧ̑ и҆змѣни́ши ѿ зако́нныѧ дре́внїѧ рабо́ты. сла́ва бл҃гоꙋтро́бїю твоемꙋ̀,
сп҃се, сла́ва соше́ствїю твоемꙋ̀, сла́ва смотре́нїю твоемꙋ̀, є҆ди́не
чл҃вѣколю́бче. <<11>>

=Пѣ́снь д҃. І҆рмо́съ:=

~Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце пра́ведное, ста̀ въ чи́нѣ
свое́мъ, досто́йнѡ взыва́ющи: сла́ва си́лѣ твое́й, гдⷭ҇и.

~На ѻ҆́блацѣ носи́мь свѣтоно́снѣмъ, пло́тски ꙗ҆́кѡ сл҃нце пра́вды,
бж҃е́ствєнныѧ зари̑ своѧ̑ предлага́етъ дне́сь, и҆ пред̾ѡзарѧ́етъ хра́мъ сво́й.

~Предпра́зднственнꙋю хвалꙋ̀ влⷣцѣ цр҃ковь дне́сь привноша́етъ, и҆ сего̀ ꙗ҆́кѡ
жениха̀ прїѧ́ти свѣ́тлѡ гото́витсѧ, и҆ съ сѷмеѡ́номъ ра́дꙋетсѧ: чи́ни
а҆́гг҃льстїи ᲂу҆жасо́шасѧ, зрѧ́ще на рꙋка́хъ ста́рческихъ со ѻ҆ц҃е́мъ и҆ дх҃омъ
хвали́маго, ꙗ҆́кѡ сн҃а и҆ бг҃а на́шего.

=Бг҃оро́диченъ:=

~Ꙗ҆́кѡ ски́нїю тѧ̀, пресла́внаѧ бцⷣе, хотѧ́щи прїѧ́ти зако́ннаѧ сѣ́нь, зако́нꙋ
гдⷭ҇а, на рꙋка́хъ носѧ́щꙋю, твое́ю ѡ҆сїѧ́шесѧ бл҃года́тїю.

=И҆́нъ. І҆рмо́съ:=

~Оу҆слы́шахъ, гдⷭ҇и, смотре́нїѧ твоегѡ̀ та́инство, разꙋмѣ́хъ дѣла̀ твоѧ̑, и҆
просла́вихъ твоѐ бжⷭ҇тво̀.

~Зрѧ́щихъ ᲂу҆диви́лъ є҆сѝ терпѣ́нїѧ, бл҃же́нне, тве́рдостїю: мꙋ̑ки бо
претерпѣ́лъ є҆сѝ, ꙗ҆́кѡ въ чꙋжде́мъ стражда̀ тѣлесѝ, мꙋ́дре трѵ́фѡне.

~Пита́лсѧ є҆сѝ, блаже́нне, ра́нами болѣ́зней прїе́мь, ны́нѣ же наслажда́ешисѧ
чи́стѣе, присносꙋ́щныѧ сла́вы насыща́ѧсѧ.

~Стрꙋ́жемꙋ тѣлесѝ твоемꙋ̀ желѣ́зныхъ ногте́й ѻ҆строто́ю, вжилѧ́шесѧ, чꙋ́дне,
твоеѧ̀ дꙋшѝ крѣ́пость, бж҃е́ственною благода́тїю.

=Бг҃оро́диченъ:=

~На тѧ̀ ᲂу҆пова́нїе моѐ всѐ возлага́ю, мт҃и дв҃о: дꙋ́шꙋ мою̀ сохранѝ, ꙗ҆́же
бг҃а ро́ждшаѧ, сп҃са моего̀.

=Пѣ́снь є҃. І҆рмо́съ:=

~Ты̀, гдⷭ҇и мо́й, свѣ́тъ въ мі́ръ прише́лъ є҆сѝ, свѣ́тъ ст҃ы́й, ѡ҆браща́ѧй и҆зъ
мра́чна невѣ́дѣнїѧ вѣ́рою воспѣва́ющыѧ тѧ̀.

~Тѧ̀, гдⷭ҇и, пло́тїю цр҃ковь хотѧ́щи прїѧ́ти, бжⷭ҇твенною твое́ю и҆
неизрече́нною бжⷭ҇тва̀ заре́ю сла́внѡ просвѣща́шесѧ. <<12>>

~Тѧ̀, гдⷭ҇и, рꙋка́ми дꙋше́вными сподо́би прїѧ́ти хва́лѧщыѧ твоѐ смотре́нїе: и҆
на́съ вѣ́рою пою́щихъ тѧ̀ прїимѝ, ꙗ҆́кѡ чл҃вѣколю́бецъ.

~Тѧ̀, гдⷭ҇и, ра́достною дꙋше́ю прїе́млющыѧ, пло́тїю на́съ ра́ди хотѧ́ща прїитѝ,
сподо́би съ сѷмеѡ́номъ благодари́ти тѧ̀.

=Бг҃оро́диченъ:=

~И҆зба́вльшесѧ тебє̀ ра́ди сѣно́вныѧ слꙋ́жбы, чи́стаѧ, ра́зꙋмомъ и҆́стиннымъ и҆
вѣ́рою тве́рдою досто́йнѡ тѧ̀ сла́вимъ.

=И҆́нъ. І҆рмо́съ:=

~Оу҆́тренююще, вопїе́мъ тѝ, гдⷭ҇и, спаси́ ны: ты́ бо є҆сѝ бг҃ъ на́шъ, ра́звѣ
тебє̀ и҆но́гѡ не вѣ́мы.

~Кꙋмі́ры прелє́стныѧ ᲂу҆праздни́лъ є҆сѝ, страстоте́рпче: то́кмѡ бо возлюби́лъ
є҆сѝ хрⷭ҇то́вꙋ ѻ҆́бразꙋ покланѧ́тисѧ.

~Разꙋмѣ́въ пресвѣ́тлꙋю, сла́вне страстоте́рпче, бл҃года́ть бг҃а на́шегѡ, є҆ѧ́же
ра́ди пострада́лъ є҆сѝ.

~Бжⷭ҇твенною ѡ҆зари́всѧ бл҃года́тїю, ᲂу҆се́рднѡ, страда́льче, хрⷭ҇та̀ ра́ди
пострада́лъ є҆сѝ.

=Бг҃оро́диченъ:=

~Неизрече́нно бы́сть зача́тїе твоѐ, и҆ рождество̀ несказа́нно: пребыла́ бо є҆сѝ
чи́стаѧ приснодв҃а.

=Пѣ́снь ѕ҃. І҆рмо́съ:=

~Пожрꙋ́ ти со гла́сомъ хвале́нїѧ, гдⷭ҇и, цр҃ковь вопїе́тъ тѝ, ѿ бѣсо́вскїѧ
кро́ве ѡ҆чи́щшисѧ, ра́ди млⷭ҇ти ѿ ре́бръ твои́хъ и҆сте́кшею кро́вїю.

~Пѣ̑сни, ꙗ҆́коже цвѣ́ты, и҆спле́тше дне́сь, пред̾ꙋгото́вимъ вѣ́рою
благодаре́нїѧ вѣне́цъ бжⷭ҇твенъ влⷣцѣ, мы́сленнѡ прїитѝ хотѧ́щемꙋ.

~Рꙋ́ки дꙋшє́вныѧ бг҃ꙋ ᲂу҆гото́вимъ, ꙗ҆́коже сѷмеѡ́нъ ста́рецъ, и҆ въ хра́мъ
бжⷭ҇твенныѧ сла́вы є҆гѡ̀ приходѧ́ща, того̀ съ весе́лїемъ воспрїи́мемъ.

~Творца̀ вѣкѡ́въ ста́рецъ, ꙗ҆́кѡ младе́нца, прїе́мъ, бг҃а превѣ́чнаго разꙋмѣ̀,
и҆ свѣ́та ꙗ҆зы́кѡвъ, во сла́вꙋ і҆и҃лѧ хрⷭ҇та̀. <<13>>

~Пи́шꙋще бг҃ови́днѡ тро́стїю дх҃о́вною тѧ̀ прⷪ҇ро́цы, дв҃о, хра́мъ, и҆ сѣ́нь,
и҆ бжⷭ҇твенный до́мъ влⷣцѣ всѣ́хъ, ѡ҆ тебѣ̀ ᲂу҆краша́хꙋсѧ.

=И҆́нъ. І҆рмо́съ:=

~Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆ и҆зъ глꙋбины̀ ѕѡ́лъ
возведѝ, молю́сѧ: къ тебѣ́ бо возопи́хъ, и҆ ᲂу҆слы́ши мѧ̀, бж҃е спасе́нїѧ
моегѡ̀.

~И҆зсꙋши́въ мє́рзскїѧ жє́ртвы, и҆ приношє́нїѧ сквє́рнаѧ и҆ неи́стѡвства
і҆́дѡльскаѧ твои́ми кровьмѝ, сла́вне, напои́лъ є҆сѝ всѧ̑ цр҃кѡ́внаѧ
бл҃горѡ́днаѧ, трѵ́фѡне, прозѧбє́нїѧ.

~Стрꙋ́пи мꙋ́ченичестїи ꙗ҆́кѡ мѵ́ро благоꙋха́ютъ, кро́вь страда́лєцъ и҆сточа́етъ
и҆сцѣлє́нїѧ, ѡ҆ста́нцы же тѣ́ла дꙋ́шы ѡ҆свѧща́ютъ вѣ́рою каса́ющихсѧ и҆̀мъ.

=Бг҃оро́диченъ:=

~Ꙗ҆́кѡ ѡ҆дꙋшевле́нъ кївѡ́тъ прїѧ́ла є҆сѝ сло́во безнача́льное, ꙗ҆́кѡ ст҃о́е
ст҃и́лище зижди́телѧ вмѣсти́ла є҆сѝ, ꙗ҆́кѡ прⷭ҇то́лъ ѻ҆гнезра́ченъ но́сиши
влⷣкꙋ, бг҃ома́ти, всеѧ̀ тва́ри.

=Конда́къ, гла́съ ѕ҃:=

~Со ѻ҆ц҃е́мъ сло́во сы́й неви́димо, ны́нѣ ᲂу҆́бѡ ви́димь є҆́сть пло́тїю,
неизрече́ннѡ ѿ дв҃ы роди́сѧ, и҆ на рꙋкꙋ̀ ста̑рчꙋ дае́тсѧ свѧти́телю, поклони́мсѧ
томꙋ̀ и҆́стинномꙋ бг҃ꙋ на́шемꙋ.

=І҆́косъ:=

~Сщ҃е́ннаѧ трапе́за предлага́етсѧ, празднолю́бныхъ собо́ръ дне́сь
предпра́зднствєннаѧ носѧ́щи зна́мєнїѧ, гдⷭ҇а четыредесѧтодне́вна, и҆зъ дв҃ы
стра́шное ржⷭ҇тво̀, и҆ ста́рца честна́гѡ ѡ҆б̾ѧ́тїе, и҆ че́стна страда́льца
па́мѧть, предпра́зднствєннаѧ хвалы̑ припѣва́юще и҆́стинномꙋ бг҃ꙋ на́шемꙋ.

=Пѣ́снь з҃. І҆рмо́съ:=

~Въ пе́щи а҆враа́мстїи ѻ҆́троцы персі́дстѣй, любо́вїю благоче́стїѧ па́че,
не́жели пла́менемъ ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ сла́вы
твоеѧ̀, гдⷭ҇и.

~Цр҃ковь пред̾ꙋкра́шшисѧ заре́ю мы́сленною, любо́вїю влⷣки <<14>> всѣ́хъ и҆
творца̀, воспрїѧ́ти є҆го̀ гото́витсѧ, и҆ ра́дѡстнаѧ семꙋ̀ плете́тъ восхождє́нїѧ.

~И҆́же въ нѣ́дрѣхъ неѡпи́саннѡ сꙋ́ща ѻ҆ч҃ескихъ сло́во, сн҃а своего̀
є҆диноро́днаго, мт҃рнїи рꙋ́цѣ носѧ́щїи въ цр҃ковь пло́тїю, по зако́нꙋ, ꙗ҆́кѡ
младе́нца вно́сѧтъ.

~Всели́выйсѧ бг҃ъ во чре́во дв҃ы, на рꙋка́хъ сѷмеѡ́на, ꙗ҆́кѡ на прⷭ҇то́лѣ
ѻ҆́гненнѣмъ, дне́сь сѣди́тъ.

=Бг҃оро́диченъ:=

~Ви́дѣша сла́вꙋ твою̀ ꙗ҆зы́цы всѝ, є҆ди́на чⷭ҇таѧ: тѣ́мже тва́рей всѣ́хъ тѧ̀
бл҃гоче́стнѡ цр҃и́цꙋ ᲂу҆блажа́ютъ, и҆ бг҃ома́терь па́че є҆стества̀ непреста́ннѡ
сла́вѧтъ.

=И҆́нъ. І҆рмо́съ:=

=Ѿ= і҆ꙋде́и доше́дше, ѻ҆́троцы, въ вавѷлѡ́нѣ и҆ногда̀, вѣ́рою трⷪ҇ческою
пла́мень пе́щный попра́ша, пою́ще: ѻ҆тцє́въ бж҃е, бл҃гослове́нъ є҆сѝ.

~Вѣнцено́сецъ ликꙋ́еши съ ли́ки мꙋ́чєникъ веселѧ́сѧ: пре́лесть бо побѣди́въ
сло́вомъ и҆́стиннымъ, воспѣва́еши ра́дꙋѧсѧ: ѻ҆тє́цъ на́шихъ бж҃е, бл҃гослове́нъ
є҆сѝ.

~Влⷣка всѧ́ческихъ свои́ми страда́ньми вѣнча́етъ мꙋ́ченика, и҆ сего̀
водворѧ́етъ въ се́лѣхъ нбⷭ҇ныхъ зовꙋ́ща, и҆ глаго́люща: ѻ҆тє́цъ на́шихъ бж҃е,
бл҃гослове́нъ є҆сѝ.

=Бг҃оро́диченъ:=

~Мла́да носѧ́щи младе́нца, пре́жде всѣ́хъ вѣ̑къ бг҃а, всенепоро́чнаѧ, и҆зъ
тебє̀ воплоще́нна, не преста́й молѧ́щи спастѝ пою́щыѧ: ѻ҆тє́цъ на́шихъ бж҃е,
бл҃гослове́нъ є҆сѝ.

=Пѣ́снь и҃. І҆рмо́съ:=

~Рꙋ́цѣ распросте́ръ данїи́лъ, львѡ́въ зїѧ̑нїѧ въ ро́вѣ затчѐ: ѻ҆́гненнꙋю же
си́лꙋ ᲂу҆гаси́ша, добродѣ́телїю препоѧ́савшесѧ, благоче́стїѧ рачи́тели ѻ҆́троцы,
взыва́юще: бл҃гослови́те, всѧ̑ дѣла̀ гдⷭ҇нѧ, гдⷭ҇а.

~Рꙋ́цѣ распросте́ръ сѷмеѡ́нъ, и҆ пред̾ѡчи́щъ дꙋ́шꙋ бж҃е́ственными дѣѧ́ньми,
младе́нствовавшаго гдⷭ҇а то́кмѡ за <<15>> бла́гость прїѧ́тъ, вопїѧ̀ съ
весе́лїемъ є҆мꙋ̀: бл҃гослови́те, всѧ̑ дѣла̀ гдⷭ҇нѧ, гдⷭ҇а.

~Свѣ́тъ бл҃года́ти хрⷭ҇то́вы просїѧ̀ на́мъ, хотѧ̀ ввестѝ въ хра́мъ сво́й,
всесѣнѡ́внаѧ начерта̑нїѧ претворѧ́ѧ ꙗ҆́кѡ ѡ҆бнови́тель, вои́стиннꙋ вопїю́щымъ:
бл҃гослови́те, всѧ̑ дѣла̀ гдⷭ҇нѧ, гдⷭ҇а.

~Предвѣ́чнаго бг҃а, бл҃говоли́вшаго на́съ ра́ди младе́нствовати, и҆ на рꙋка́хъ
прїе́млема бы́ти ста́рца сѷмеѡ́на, бл҃гослови́те, всѧ̑ дѣла̀ гдⷭ҇нѧ, гдⷭ҇а.

=Бг҃оро́диченъ:=

~И҆́же за бл҃госты́ню мно́гꙋю вочеловѣ́чсѧ хрⷭ҇то́съ, и҆зъ тебє̀, пречⷭ҇таѧ,
на́съ ра́ди прїѧ̑тнаѧ дне́сь ѻ҆ц҃ꙋ̀ приноша́етъ ѡ҆чищє́нїѧ, є҆ди́нъ сы́й
пречи́стъ и҆ пренепоро́ченъ, и҆ тѧ̀ є҆ди́нꙋ чистѣ́йшꙋю соблюда́ѧ прест҃ꙋ́ю.

=И҆́нъ. І҆рмо́съ:=

~Седмери́цею пе́щь халде́йскїй мꙋчи́тель бг҃очести̑вымъ неи́стовнѡ разжжѐ,
си́лою же лꙋ́чшею спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:
ѻ҆́троцы, бл҃гослови́те, сщ҃е́нницы, воспо́йте, лю́дїе, превозноси́те во всѧ̑
вѣ́ки.

~Да́же до ᲂу҆сѣкнове́нїѧ и҆ ѡ҆пале́нїѧ да́же до кровепроли́тїѧ, да́же и҆ до
сме́ртныѧ кончи́ны пострада́лъ є҆сѝ, сопротивлѧ́ѧсѧ проти́вꙋ грѣхꙋ̀, мч҃ниче
хрⷭ҇то́въ: ны́нѣ же жи́знь во хрⷭ҇тѣ̀ сокрове́ннꙋю прїе́мь, взыва́еши:
сщ҃е́нницы, бл҃гослови́те, лю́дїе, превозноси́те во всѧ̑ вѣ́ки.

~На землѝ подвиза́лсѧ є҆сѝ, съ нечести́выми борѧ́сѧ, проти́вꙋ ле́стнѣй и҆
бг҃обо́рнѣй ле́сти, го́рцѣ нꙋ́дѧщымъ: на нб҃сѣ́хъ же, трѵ́фѡне, наслажда́ешисѧ,
вѣне́цъ носѧ̀, и҆ со а҆́гг҃лы ликꙋ́еши поѧ̀: ѻ҆́троцы, бл҃гослови́те,
сщ҃е́нницы, воспо́йте, лю́дїе, превозноси́те гдⷭ҇а во вѣ́ки.

~Мꙋчи́тельское и҆з̾ѡбличи́лъ є҆сѝ безбо́жїе, всемꙋ́дре, и҆ де́мѡнское
бг҃обо́рство ᲂу҆гаси́лъ є҆сѝ стрꙋѧ́ми крове́й твои́хъ: въ трⷪ҇цѣ є҆ди́наго бг҃а
достолѣ́пнѣ и҆ чи́стѣ <<16>> возвѣща́ѧ, и҆ чествꙋ́ѧ взыва́лъ є҆сѝ: ѻ҆́троцы,
бл҃гослови́те, сщ҃е́нницы, воспо́йте, лю́дїе, превозноси́те, во всѧ̑ вѣ́ки.

=Бг҃оро́диченъ:=

~Глаго́лѡмъ твои̑мъ послѣ́дꙋюще, ᲂу҆бл҃жа́емъ, пречи́стаѧ, тѧ̀ бл҃же́ннꙋю,
пло́тїю ро́ждшꙋю вои́стиннꙋ бл҃же́ннаго, свѣ́та живꙋ́щаго незаходи́маго, и҆
свѣтонаста́вника, и҆ свѣтода́вца влⷣкꙋ: є҆го́же ѻ҆́троцы бл҃гословѧ́тъ,
сщ҃е́нницы воспѣва́ютъ и҆ превозно́сѧтъ во всѧ̑ вѣ́ки.

=Пѣ́снь ѳ҃. І҆рмо́съ:=

~Ка́мень нерꙋкосѣ́чный ѿ несѣко́мыѧ горы̀ тебє̀, дв҃о, краеꙋго́льный ѿсѣче́сѧ,
хрⷭ҇то́съ, совокꙋпи́вый разстоѧ̑щаѧсѧ є҆стєства̀. тѣ́мъ веселѧ́щесѧ, тѧ̀, бцⷣе,
велича́емъ.

~Дꙋше́вными тѧ̀ рꙋка́ми сподо́би мѧ̀, бл҃годѣ́телю, воспрїѧ́ти, ꙗ҆́коже дре́вле
сѷмеѡ́нъ, и҆ наслади́тисѧ твоеѧ̀ бл҃года́ти: ты́ бо є҆сѝ є҆ди́нъ жела́нїе и҆
сла́дость превозжелѣ́нный.

~Мы́сленнѡ вже́гше всѝ добродѣ́телей свѣщы̀, любо́вїю съ сѷмеѡ́номъ и҆ а҆́нною,
свѣщено́сцы пред̾ꙋсрѧ́щемъ, хрⷭ҇тꙋ̀ хотѧ́щꙋ прїитѝ ѡ҆ст҃и́ти пою́щыѧ є҆го̀.

~Дне́сь въ хра́мѣ сѷмеѡ́нъ ста́рецъ рꙋка́ми прїѧ́тъ хрⷭ҇та̀ бг҃а на́шего, и҆
возопѝ глаго́лѧ: ны́нѣ ѿпꙋща́еши раба̀ твоего̀, влⷣко.

=Бг҃оро́диченъ:=

~Па́че сꙋ́щихъ воспрїѧ́тъ и҆зъ тебє̀ пло́ть сло́во вы́шнѧгѡ: чи́стъ сы́й,
приноша́етъ безнача́льномꙋ ѻ҆ц҃ꙋ̀ ѡ҆чище́нїе, и҆ ѡ҆чища́етъ любо́вїю тѧ̀, бж҃їю
мт҃рь, велича́ющыѧ.

=И҆́нъ. І҆рмо́съ:=

~Тѧ̀ неискꙋсобра́чнꙋю мт҃рь бг҃а вы́шнѧгѡ, тѧ̀ па́че ᲂу҆ма̀ ро́ждшꙋю сло́вомъ
вои́стиннꙋ бг҃а, вы́шшꙋю пречⷭ҇тыхъ си́лъ, немо́лчными славословлє́нїи
велича́емъ.

~Па́че ви́димыхъ мꙋ́ченическое ча́ѧнїе, по́лно безсме́ртнагѡ наслажде́нїѧ:
ви́дитсѧ си́хъ наде́жда полна̀ <<17>> бл҃гоꙋха́нїѧ, и҆ ра́дости и҆ свѣ́тлости
неизрече́нныѧ: тѣ́мже досто́йнѡ ᲂу҆блажа́ютсѧ.

~Свѣ́тъ бы́лъ є҆сѝ вторы́й, къ свѣ́тꙋ пе́рвомꙋ прибли́живсѧ, заре́ю є҆гѡ̀
просвѣща́емь и҆ воѡбража́емь, трѵ́фѡне мꙋ́дре, и҆ тогѡ̀ пода́тельными
свѣтлостьмѝ сїѧ́ѧ: тѣ́мъ тѧ̀ всѝ ᲂу҆блажа́емъ.

~Ꙗ҆ви́лсѧ є҆сѝ неꙋжа́сенъ въ по́двизѣхъ, страстоте́рпче, ꙗ҆ви́лсѧ є҆сѝ
и҆́стиннѡ тезоимени́тъ бжⷭ҇твеннѣй и҆ ст҃ѣ́й пи́щи, є҆ѧ́же ны́нѣ воспрїе́млѧ, и҆
ꙗ҆́снѡ наслажда́ѧсѧ, спасе́нїе чтꙋ́щымъ тѧ̀ на́мъ и҆спросѝ.

=Бг҃оро́диченъ:=

~Оу҆мертвѝ мꙋдрова́нїе, бг҃ороди́тельнице, пло́ти моеѧ̀, и҆ ѡ҆живѝ дꙋше́вное
ᲂу҆мерщвле́нїе, дѣ́йствомъ и҆́стинныѧ жи́зни, и҆зъ тебє̀ ро́ждшїѧсѧ пло́тїю, за
неизрече́нное бл҃гоꙋтро́бїе и҆ спасе́нїе пою́щихъ тѧ̀.

=Свѣти́ленъ. Подо́бенъ:= ~Дх҃омъ во ст҃и́лищи:

~Пи́щи наслажда́ѧсѧ пресла́вныѧ и҆ бжⷭ҇твенныѧ, а҆́гг҃лѡмъ є҆диножи́тель бы́лъ
є҆сѝ, бл҃же́нне: гꙋ́си пасы́й въ лꙋзѣ́хъ, ѿ бг҃а прїѧ́лъ є҆сѝ бл҃года́ть
и҆сцѣле́нїй, трѵ́фѡне великомч҃ниче, и҆сцѣлѧ́ти человѣ́чєскїѧ не́мѡщи и҆
недꙋ́ги.

=Сла́ва, и҆ ны́нѣ, предпра́зднства:=

~Ѻ҆троча̀ прине́сши всенепоро́чнаѧ ѻ҆трокови́ца во ст҃и́лище, соверши́ти ꙗ҆̀же
по зако́нꙋ, и҆ сїѐ на рꙋ́ки ꙗ҆́кѡ прїѧ́тъ сѷмеѡ́нъ првⷣный, проти́вꙋ и҆зречѐ
дв҃и́цѣ: се́й лежи́тъ на паде́нїе и҆ на воста́нїе мнѡ́гимъ, и҆ во зна́менїе въ
мі́рѣ.

=На стїхо́внѣ стїхи̑ры, предпра́зднства, гла́съ в҃. Поⷣ:= ~До́ме є҆ѵфра́ѳовъ:

~Скве́рны кромѣ̀, ꙳ хрⷭ҇то́съ ражда́етсѧ ѿ дв҃ы, ꙳ ꙗ҆́кѡ ѿ ѻ҆ц҃а̀ нетлѣ́ннѡ, ꙳
сн҃ъ пре́жде денни́цы, а҆да́ма и҆збавлѧ́ѧй.

=Сті́хъ:= ~Ны́нѣ ѿпꙋща́еши раба̀ твоего̀, влⷣко, по глаго́лꙋ твоемꙋ̀, съ
ми́ромъ.

~Двє́ри нбⷭ҇ныѧ, ѿве́рзитесѧ, ꙳ хрⷭ҇то́съ бо въ цр҃ковь, ꙳ ꙗ҆́кѡ млⷣнецъ,
мт҃рїю дв҃ою ꙳ бг҃ꙋ и҆ ѻ҆ц҃ꙋ̀ прино́ситсѧ. <<18>>

=Сті́хъ:= ~Свѣ́тъ во ѿкрове́нїе ꙗ҆зы́кѡвъ, и҆ сла́вꙋ люде́й твои́хъ і҆и҃лѧ.

~Воспрїимѝ, ѽ сѷмеѡ́не! ꙳ гдⷭ҇а сла́вы, ꙳ ꙗ҆́коже тѝ и҆звѣсти́сѧ ꙳ ѿ дх҃а
ст҃а́гѡ: ꙳ се́ бо прїи́де.

=Сла́ва, и҆ ны́нѣ, гла́съ то́йже. Самогла́сенъ:=

~Зижди́тель нб҃сѐ и҆ землѝ на рꙋка́хъ ноша́шесѧ ст҃ы́мъ сѷмеѡ́номъ ста́рцемъ
дне́сь. то́й бо дх҃омъ ст҃ы́мъ глаго́лаше: ны́нѣ свободи́хсѧ, ви́дѣхъ бо сп҃са
моего̀.

=На лїтꙋргі́и: Бл҃жє́нна ѿ канѡ́нѡвъ, предпра́зднства пѣ́снь г҃-ѧ, и҆ ст҃а́гѡ
пѣ́снь ѕ҃-ѧ. Прокі́менъ, гла́съ з҃:= ~Возвесели́тсѧ пра́ведникъ ѡ҆ гдⷭ҇ѣ:
=Сті́хъ:= ~Оу҆слы́ши, бж҃е, гла́съ мо́й: =А҆пⷭ҇толъ къ ри́млѧнѡмъ, зача́ло ч҃ѳ.
А҆ллилꙋ́їа, гла́съ д҃:= ~Првⷣникъ, ꙗ҆́кѡ фі́нїѯъ процвѣте́тъ: =Є҆ѵⷢ҇лїе лꙋкѝ,
зача́ло н҃а, ѿ полꙋ̀. Прича́стенъ:= ~Въ па́мѧть вѣ́чнꙋю:

[Зрѝ] =А҆́ще слꙋчи́тсѧ предпра́зднство срѣ́тенїѧ гдⷭ҇нѧ въ сꙋббѡ́тꙋ.=

~Въ пѧто́къ ве́чера, по стїхи́рахъ, Сла́ва, ст҃а́гѡ: И҆ ны́нѣ, бг҃оро́диченъ
пе́рвый, настоѧ́щагѡ гла́са.

=🕅= =А҆́ще ли прилꙋчи́тсѧ предпра́зднство срѣ́тенїѧ гдⷭ҇нѧ въ недѣ́лю пре́жде
недѣ́ли мытарѧ̀ и҆ фарїсе́а:=

~Въ сꙋббѡ́тꙋ на ма́лѣй вече́рни стїхи̑ры воскрⷭ҇ны, и҆ бцⷣѣ, по ѻ҆бы́чаю:
тропа́рь воскрⷭ҇нъ: Сла́ва, и҆ ны́нѣ, бг҃оро́диченъ є҆гѡ̀.

~На вели́цѣй вече́рни, на ~Гдⷭ҇и, воззва́хъ, стїхи̑ры воскрⷭ҇ны г҃, и҆
꙾восто́ченъ꙾[[꙾А҆нато́лїевъ꙾]] є҆ди́нъ, и҆ предпра́зднства г҃, и҆ мꙋ́ченика г҃.
Сла́ва, ст҃а́гѡ: И҆ ны́нѣ, бг҃оро́диченъ настоѧ́щагѡ гла́са. ~На лїті́и стїхи̑ры
хра́ма, та́же стїхи̑ры стїхѡ́вныѧ предпра́зднства вечє́рнїѧ. Сла́ва,
предпра́зднства, и҆́же пи́санъ ~На ~Гдⷭ҇и, воззва́хъ: И҆ ны́нѣ, и҆́же пи́санъ на
ᲂу҆́трени на стїхо́внѣ. ~На стїхо́внѣ стїхи̑ры воскрⷭ҇ны: Сла́ва, и҆ ны́нѣ,
предпра́зднства. ~На благослове́нїи хлѣ́бѡвъ, тропа́рь, ~Бцⷣе дв҃о, два́жды: и҆
предпра́зднства, є҆ди́ножды: и҆ чте́нїе.

~На ᲂу҆́трени, на ~Бг҃ъ гдⷭ҇ь, тропа́рь воскрⷭ҇нъ два́жды: Сла́ва, ст҃а́гѡ: И҆
ны́нѣ, предпра́зднства. ~По каѳі́смахъ сѣда́льны воскрⷭ҇ны и҆ бг҃орѡ́дичны
и҆́хъ, и҆ чте́нїе во є҆ѵⷢ҇лїи. Посе́мъ пое́мъ непорѡ́чны, и҆ ѵ҆пакоѝ, и҆
чте́нїе. Степє́нна гла́са. Та́же прокі́менъ, и҆ ~Всѧ́кое <<19>> дыха́нїе: и҆
є҆ѵⷢ҇лїе воскрⷭ҇но. Та́же, ~Воскрⷭ҇нїе хрⷭ҇то́во: и҆ ѱало́мъ н҃, и҆ стїхи́ра
воскрⷭ҇на. ~Канѡ́нъ воскрⷭ҇нъ со і҆рмосо́мъ на д҃, и҆ бцⷣѣ на два̀: и҆
предпра́зднства на д҃, и҆ мꙋ́ченика на д҃. Катава́сїа пра́здника: ~Сꙋ́шꙋ
глꙋбороди́тельнꙋю зе́млю: ~По г҃-й пѣ́сни конда́къ и҆ і҆́косъ предпра́зднства,
и҆ сѣда́ленъ ст҃а́гѡ: Сла́ва, и҆ ны́нѣ, предпра́зднства. ~По ѕ҃-й пѣ́сни
конда́къ и҆ і҆́косъ воскрⷭ҇нъ. ~На ѳ҃-й пѣ́сни пое́мъ: ~Честнѣ́йшꙋю: Свѣти́ленъ
воскрⷭ҇нъ: Сла́ва, мч҃еника: И҆ ны́нѣ, предпра́зднства. ~На хвали́техъ стїхи̑ры
воскрⷭ҇ны д҃, и҆ ꙾восто́ченъ꙾[[꙾А҆нато́лїевъ꙾]] є҆ди́нъ: и҆ предпра́зднства г҃
стїхѡ́вныѧ, съ припѣ́вы и҆́хъ. Сла́ва, стїхи́ра є҆ѵⷢ҇льскаѧ: И҆ ны́нѣ,
~Пребл҃гослове́нна є҆сѝ: Славосло́вїе вели́кое. Тропа́рь воскрⷭ҇нъ, и҆ є҆ктєнїѝ,
и҆ ѿпꙋ́стъ, и҆ ѡ҆глаше́нїе, и҆ ѻ҆бы́чное и҆схожде́нїе въ притво́ръ, и҆ ча́съ
а҃-й. ~На а҃-мъ часѣ̀ тропа́рь воскрⷭ҇нъ. Сла́ва, предпра́зднства. И҆ ны́нѣ,
Бг҃оро́диченъ часѡ́въ. По ~Ѻ҆́ч҃е на́шъ, конда́къ предпра́зднства: и҆ коне́чный
ѿпꙋ́стъ.

~На г҃-мъ часѣ̀ тропа́рь воскрⷭ҇нъ. Сла́ва, мꙋ́ченика. И҆ ны́нѣ, бг҃оро́диченъ
часѡ́въ. По ~Ѻ҆́ч҃е на́шъ, конда́къ воскрⷭ҇нъ. Та́коже и҆ на про́чихъ часѣ́хъ
глаго́лемъ пре́жде тропа́рь воскрⷭ҇нъ: а҆ предпра́зднства, и҆ мꙋ́ченика,
премѣнѧ́юще глаго́лемъ тропарѝ. Конда́къ же глаго́лемъ воскрⷭ҇нъ, и҆
предпра́зднства, премѣнѧ́юще. =На лїтꙋргі́и:= блажє́нна ѻ҆ктѡ́иха на д҃: и҆
предпра́зднства пѣ́снь г҃ на д҃: и҆ ст҃а́гѡ пѣ́снь ѕ҃ на д҃. ~По вхо́дѣ тропа́рь
воскрⷭ҇нъ, и҆ предпра́зднства: Та́же хра́ма ст҃а́гѡ, и҆ мꙋ́ченика. Конда́къ
воскре́сенъ, и҆ хра́ма ст҃а́гѡ: Сла́ва, мꙋ́ченика: И҆ ны́нѣ, предпра́зднства.
~Прокі́менъ, А҆пⷭ҇толъ, А҆ллилꙋ́їа, и҆ Є҆ѵⷢ҇лїе, пре́жде недѣ́ли, пото́мъ
ст҃а́гѡ.

=🕅= =Подоба́етъ вѣ́дати: а҆́ще слꙋчи́тсѧ предпра́зднство срѣ́тенїѧ гдⷭ҇нѧ въ
недѣ́лю фарїсе́овꙋ, и҆лѝ блꙋ́днагѡ, и҆лѝ мѧсопꙋ́стнꙋю:=

~Въ сꙋббѡ́тꙋ на ма́лѣй вече́рни стїхи̑ры, воскрⷭ҇ны, и҆ бцⷣы, по ѻ҆бы́чаю. ~На
вели́цѣй вече́рни, стїхи̑ры воскрⷭ҇ны г҃: и҆ ꙾восто́ченъ꙾[[꙾А҆нато́лїевъ꙾]]
<<20>> є҆ди́нъ: и҆ трїѡ́ди г҃: и҆ предпра́зднства г҃. ~А҆́ще ли недѣ́лѧ
мѧсопꙋ́стнаѧ, стїхи̑ры воскрⷭ҇ны г҃: и҆ трїѡ́ди д҃: и҆ предпра́зднства г҃.
Сла́ва, трїѡ́ди: И҆ ны́нѣ, бг҃оро́диченъ а҃-й гла́са. ~На лїті́и стїхи́ра
хра́ма, и҆ предпра́зднства, стїхо́вна вече́рнѧѧ. Сла́ва, трїѡ́ди: И҆ ны́нѣ,
предпра́зднства, стїхѡ́вны ᲂу҆́трєннїѧ. ~На стїхо́внѣ стїхи̑ры воскрⷭ҇ны:
Сла́ва, трїѡ́ди: И҆ ны́нѣ, предпра́зднства. ~На благослове́нїе хлѣ́бѡвъ,
тропа́рь, ~Бцⷣе дв҃о, два́жды: и҆ предпра́зднства и҆ є҆ди́ножды: и҆ ~Бꙋ́ди и҆́мѧ
гдⷭ҇не, три́жды: и҆ чте́нїе. [Зрѝ] =А҆= и҆дѣ́же нѣ́сть всено́щнагѡ бдѣ́нїѧ, по
~Ны́нѣ ѿпꙋща́еши: тропа́рь воскрⷭ҇нъ. Сла́ва и҆ ны́нѣ, предпра́зднства. ~На
повече́рїи, по ~Досто́йнѣ и҆ по ~Ѻ҆́ч҃е на́шъ, конда́къ предпра́зднства. Сла́ва,
и҆ ны́нѣ, конда́къ трїѡ́ди.

=На ᲂу҆́трени:= на ~Бг҃ъ гдⷭ҇ь, тропа́рь воскре́сенъ два́жды. Сла́ва, и҆ ны́нѣ,
предпра́зднства, и҆ про́чее и҆ до канѡ́на воскре́сно. ~Канѡ́нъ воскрⷭ҇нъ со
і҆рмосо́мъ на д҃: и҆ бцⷣѣ на два̀: и҆ предпра́зднства на д҃: и҆ трїѡ́ди на д҃.
Катава́сїа пра́здника. [Зрѝ] =А҆́ще ли недѣ́лѧ мѧсопꙋ́стнаѧ:= Канѡ́нъ воскрⷭ҇нъ
на д҃: и҆ предпра́зднства на д҃: и҆ трїѡ́ди на ѕ҃. Катава́сїа трїѡ́ди. ~По г҃-й
пѣ́сни конда́къ и҆ і҆́косъ предпра́зднства, и҆ сѣда́ленъ трїѡ́ди два́жды.
Сла́ва, и҆ ны́нѣ, предпра́зднства. ~По ѕ҃-й пѣ́сни конда́къ и҆ і҆́косъ трїѡ́ди.
~На ѳ҃-й пѣ́сни пое́мъ, ~Честнѣ́йшꙋю: Свѣти́ленъ воскрⷭ҇нъ: Сла́ва, трїѡ́ди: И҆
ны́нѣ, предпра́зднства. ~На хвали́техъ стїхи̑ры воскрє́сны є҃, и҆ трїѡ́ди г҃, съ
и҆ припѣ́вы и҆́хъ. [Зрѝ] =А҆́ще ли недѣ́лѧ мѧсопꙋ́стнаѧ:= И҆ пое́мъ стїхи̑ры
воскрⷭ҇ны д҃: и҆ трїѡ́ди съ припѣ́вы и҆́хъ д҃. Сла́ва, трїѡ́ди: И҆ ны́нѣ,
~Преблагослове́нна є҆сѝ: Славосло́вїе вели́кое, тропа́рь воскрⷭ҇нъ, и҆ є҆ктєнїѝ,
и҆ ѿпꙋ́стъ. Та́же, Сла́ва, и҆ ны́нѣ, стїхи́ра є҆ѵⷢ҇льскаѧ: и҆ ча́съ а҃-й, въ
притво́рѣ. ~На часѣ́хъ тропа́рь воскрⷭ҇нъ: Сла́ва, предпра́зднства: И҆ ны́нѣ,
бг҃оро́диченъ часѡ́въ. ~По трист҃о́мъ конда́къ предпра́зднства, и҆ трїѡ́ди,
премѣнѧ́юще глаго́лемъ.

~На лїтꙋргі́и бл҃жє́нна гла́са на д҃: и҆ трїѡ́ди пѣ́снь г҃, на д҃: и҆
предпра́зднства пѣ́снь ѕ҃, на д҃. ~По вхо́дѣ тропа́рь воскре́сенъ, и҆
предпра́зднства: Сла́ва, конда́къ трїѡ́ди: И҆ ны́нѣ, предпра́зднства. <<21>>
Прокі́менъ гла́са. А҆пⷭ҇лъ, Є҆ѵⷢ҇лїе, и҆ прича́стенъ днѐ. ~Ст҃а́гѡ же трѵ́фѡна
слꙋ́жба пое́тсѧ, є҆гда̀ настоѧ́тель разсꙋ́дитъ.

[Зрѝ] =А҆́ще слꙋчи́тсѧ предпра́зднство срѣ́тенїѧ гдⷭ҇нѧ въ сꙋббѡ́тꙋ
мѧсопꙋ́стнꙋю:=

~Тогда̀ пое́мъ слꙋ́жбꙋ предпра́зднства срѣ́тенїѧ гдⷭ҇нѧ, пре́жде въ пѧто́къ
тоѧ̀ недѣ́ли, со ст҃ы́ми кѵ́ромъ и҆ і҆ѡа́нномъ, и҆ трѵ́фѡномъ вкꙋ́пѣ. ~На Гдⷭ҇и,
воззва́хъ, стїхи̑ры предпра́зднства г҃: и҆ безме́здникѡвъ г҃: Сла́ва,
безме́здникѡвъ: И҆ ны́нѣ, предпра́зднства. ~На стїхо́внѣ стїхи̑ры
предпра́зднства: Сла́ва, безме́здникѡвъ: И҆ ны́нѣ, предпра́зднства.

~На ᲂу҆́трени по каѳі́смахъ сѣда́льны предпра́зднства. ~Канѡ́нъ предпра́зднства
со і҆рмосо́мъ на ѕ҃: и҆ ст҃ы́хъ два̀ канѡ́на на и҃: трѵ́фѡна же стїхи̑ры на
хвали́техъ пое́мъ на д҃: Сла́ва, є҆мꙋ́же, пи́сана на Гдⷭ҇и, воззва́хъ: И҆ ны́нѣ,
предпра́зднства. ~На стїхо́внѣ предпра́зднства, и҆ про́чее по ѻ҆бы́чаю. [Зрѝ]
~Слꙋ́жбꙋ же ᲂу҆ме́ршихъ пое́мъ на рѧдꙋ̀ по ѻ҆бы́чаю, въ сꙋббѡ́тꙋ мѧсопꙋ́стнꙋю,
ꙗ҆́коже и҆ всегда̀.

=🕅= =А҆́ще слꙋчи́тсѧ предпра́зднство срѣ́тенїѧ гдⷭ҇нѧ въ понедѣ́льникъ, и҆лѝ во
вто́рникъ, и҆лѝ въ четверто́къ сы́рныѧ недѣ́ли.=

~На ~Гдⷭ҇и, воззва́хъ, стїхи̑ры предпра́зднства г҃, и҆ ст҃а́гѡ г҃: Сла́ва,
ст҃а́гѡ: И҆ ны́нѣ, предпра́зднства. ~На стїхо́внѣ трїѡ́ди самогла́сенъ два́жды,
и҆ мꙋ́чениченъ: Сла́ва, и҆ ны́нѣ, предпра́зднства. ~По трист҃о́мъ тропа́рь
ст҃а́гѡ: Сла́ва, и҆ ны́нѣ, предпра́зднства. [Зрѝ] ~На повече́рїи по ~Досто́йнѣ,
конда́къ предпра́зднства.

~На ᲂу҆́трени, на ~Бг҃ъ гдⷭ҇ь, тропа́рь предпра́зднства два́жды: Сла́ва,
ст҃а́гѡ: И҆ ны́нѣ, предпра́зднства. ~По а҃-й каѳі́смѣ є҆ктенїа̀, и҆ сѣда́ленъ
предпра́зднства. ~По в҃-й каѳі́смѣ сѣда́ленъ трїѡ́ди безъ є҆ктенїѝ. ~Канѡ́нъ
предпра́зднства со і҆рмосо́мъ на и҃: и҆ ст҃а́гѡ на д҃: =А҆= и҆дѣ́же приспѣ́етъ
трипѣ́снецъ, и҆ пое́мъ канѡ́нъ предпра́зднства со і҆рмосо́мъ на д҃, и҆ ст҃а́гѡ
г҃ стїха̀ на два̀, и҆ трїѡ́ди на и҃. Катава́сїа трїѡ́ди. ~По г҃-й пѣ́сни
конда́къ и҆ і҆́косъ и҆ сѣда́ленъ ст҃а́гѡ: <<22>> Сла́ва, и҆ ны́нѣ
предпра́зднства. ~По ѕ҃-й пѣ́сни конда́къ и҆ і҆́косъ предпра́зднства. ~По ѳ҃-й
пѣ́сни свѣти́ленъ ст҃а́гѡ: Сла́ва и҆ ны́нѣ, предпра́зднства. ~На стїхо́внѣ
трїѡ́ди самогла́сенъ два́жды, и҆ мꙋ́чениченъ: Сла́ва, и҆ ны́нѣ, предпра́зднства.
По ~Бл҃го є҆́сть, и҆ по трист҃о́мъ тропа́рь ст҃а́гѡ: Сла́ва, и҆ ны́нѣ,
предпра́зднства. На часѣ́хъ тропа́рь предпра́зднства: Сла́ва, ст҃а́гѡ: И҆ ны́нѣ,
бг҃оро́диченъ часѡ́въ. ~По трист҃о́мъ конда́къ глаго́лемъ предпра́зднства,
непремѣ́ннѡ.

~На лїтꙋргі́и блажє́нна ѿ канѡ́на предпра́зднства, пѣ́снь г҃: и҆ ст҃а́гѡ ѕ҃-ѧ.
~По вхо́дѣ тропа́рь предпра́зднства, и҆ хра́ма ст҃а́гѡ, и҆ ст҃а́гѡ, та́же
конда́къ хра́ма ст҃а́гѡ: Сла́ва, ст҃а́гѡ: И҆ ны́нѣ, предпра́зднства. Прокі́менъ,
А҆пⷭ҇лъ, Є҆ѵⷢ҇лїе, и҆ прича́стенъ днѐ, и҆ ст҃а́гѡ.

=🕅= =Подоба́етъ вѣ́дати: а҆́ще слꙋчи́тсѧ предпра́зднство срѣ́тенїѧ гдⷭ҇нѧ въ
сре́дꙋ, и҆лѝ въ пѧто́къ сыропꙋ́стныѧ недѣ́ли.=

~Во вто́рникъ ве́чера, на ~Гдⷭ҇и, воззва́хъ, стїхи̑ры предпра́зднства г҃, и҆
ст҃а́гѡ г҃: Сла́ва, ст҃а́гѡ: И҆ ны́нѣ, предпра́зднства. ~На стїхо́внѣ
самогла́сенъ трїѡ́ди два́жды, и҆ мꙋ́чениченъ съ припѣ́вы ѻ҆бы́чными: Сла́ва, и҆
ны́нѣ, предпра́зднства: ~По трист҃о́мъ тропа́рь ст҃а́гѡ: Сла́ва, и҆ ны́нѣ,
предпра́зднства. Є҆ктенїа̀, и҆ покло́ны г҃ вели̑кїѧ, и҆ ѿпꙋ́стъ. ~Повече́рїе же
пое́мъ вели́кое, ѿ ~Внегда̀ призва́ти мѝ: на не́мже пое́мъ трипѣ́снецъ
ᲂу҆́треннїй трїѡ́ди пе́рвый. по ~Досто́йнѣ и҆ по трист҃о́мъ конда́къ
предпра́зднства, и҆ г҃ покло́ны вели̑кїѧ, и҆ моли́тва, и҆ ѻ҆бы́чный ѿпꙋ́стъ.

~На ᲂу҆́трени, на Бг҃ъ гдⷭ҇ь, тропа́рь предпра́зднства два́жды: Сла́ва,
ст҃а́гѡ: И҆ ны́нѣ, предпра́зднства. ~По а҃-й каѳі́смѣ сѣда́ленъ предпра́зднства.
~По в҃-й каѳі́смѣ сѣда́ленъ трїѡ́ди два́жды: Сла́ва, и҆ ны́нѣ,
крⷭ҇тобг҃оро́диченъ, безъ є҆ктенїѝ. ~Канѡ́нъ предпра́зднства со і҆рмосо́мъ на
ѕ҃: и҆ ст҃а́гѡ на д҃: и҆ трїѡ́ди на д҃. [Зрѝ] ~Є҆гда́ же прїи́детъ трипѣ́снецъ,
и҆ пое́мъ канѡ́нъ предпра́зднства со і҆рмосо́мъ на д҃: и҆ ст҃а́гѡ г҃ стїха̀ на
два̀: и҆ трїѡ́ди на и҃, настоѧ́щагѡ канѡ́на рѧдова́ѧ пѣ́снь на д҃: и҆ втора́гѡ
трипѣ́снца на д҃. ~Пе́рвый же трипѣ́снецъ предпѣ́тъ на повече́рїи. ~По г҃-й
пѣ́сни, конда́къ ст҃а́гѡ, <<23>> и҆ сѣда́ленъ є҆гѡ̀: Сла́ва, и҆ ны́нѣ,
предпра́зднства. ~По ѕ҃-й пѣ́сни конда́къ предпра́зднства и҆ і҆́косъ. ~По ѳ҃-й
пѣ́сни, свѣти́ленъ ст҃а́гѡ. Сла́ва, и҆ ны́нѣ, предпра́зднства. ~На стїхо́внѣ
трїѡ́ди самогла́сенъ два́жды, и҆ мꙋ́чениченъ. Сла́ва, и҆ ны́нѣ, предпра́зднства:
є҆ктенїа̀, и҆ покло́ны г҃ вели̑кїѧ, без̾ ѿпꙋ́ста, и҆ ча́съ а҃. ~На а҃-мъ часѣ̀
тропа́рь предпра́зднства. Сла́ва, ст҃а́гѡ: И҆ ны́нѣ, бг҃оро́диченъ часѡ́въ: и҆
про́чее всѐ по ѻ҆бы́чаю, и҆ по ко́емждо часѣ̀ твори́мъ покло́ны г҃ вели̑кїѧ. ~На
ѕ҃-мъ часѣ̀ тропа́рь ѻ҆бы́чный, и҆ чте́нїе днѐ. Вече́рнѧ же пра́здника быва́етъ
во своѐ вре́мѧ. ~Си́це пое́мъ слꙋ́жбꙋ предпра́зднства, а҆́ще слꙋчи́тсѧ и҆ въ
пѧто́къ, ве́черъ и҆ ᲂу҆́трѡ неизмѣ́ннѡ. ~На повече́рїи трипѣ́снецъ ᲂу҆́треннїй
пе́рвый, гла́са ѕ҃-гѡ.

[Зрѝ] =А҆́ще слꙋчи́тсѧ предпра́зднство срѣ́тенїѧ гдⷭ҇нѧ въ сꙋббѡ́тꙋ
сыропꙋ́стнꙋю.=

~Ве́черъ каѳі́сма рѧдова́ѧ. На ~Гдⷭ҇и, воззва́хъ, стїхи̑ры на ѕ҃:
предпра́зднства г҃: и҆ ѻ҆тцє́въ трїѡ́ди г҃. Сла́ва, ѻ҆тцє́въ: И҆ ны́нѣ,
бг҃оро́диченъ а҃-й, гла́са. ~Вхо́дъ, прокі́менъ днѐ, и҆ чте́нїе трїѡ́ди, и҆
прокі́менъ: ~Да ᲂу҆пова́етъ і҆и҃ль на гдⷭ҇а. ~На стїхо́внѣ трїѡ́ди Самогла́сенъ
два́жды, и҆ мꙋ́чениченъ. Сла́ва, ѻ҆тцє́въ: И҆ ны́нѣ, предпра́зднства. По ~Ны́нѣ
ѿпꙋща́еши, и҆ по трист҃о́мъ тропа́рь ѻ҆тцє́въ: Сла́ва, и҆ ны́нѣ,
предпра́зднства, є҆ктенїа̀, и҆ ѿпꙋ́стъ. [Зрѝ] ~На повече́рїи по Досто́йнѣ, и҆ по
трист҃о́мъ конда́къ ѻ҆тцє́въ: Сла́ва, и҆ ны́нѣ, предпра́зднства.

~На ᲂу҆́трени, на ~Бг҃ъ гдⷭ҇ь, тропа́рь предпра́зднства, два́жды: Сла́ва,
ѻ҆тцє́въ: И҆ ны́нѣ, предпра́зднства. ~По каѳі́смахъ сѣда́льны ѻ҆́ба ѻ҆тцє́въ: И҆
ны́нѣ, предпра́зднства. ~Канѡ́нъ предпра́зднства, со і҆рмосо́мъ на ѕ҃, і҆рмо́съ
по два́жды, и҆ ѻ҆тцє́въ на и҃. ~Катава́сїа, і҆рмо́съ трїѡ́ди: вторы́ѧ же пѣ́сни
і҆рмо́съ трїѡ́ди пое́мъ є҆ди́ножды: послѣди́ же покрыва́емъ тѣ́мже і҆рмосо́мъ.
~По г҃-й пѣ́сни, конда́къ и҆ і҆́косъ предпра́зднства, и҆ сѣда́ленъ ѻ҆тцє́въ:
Сла́ва, и҆ ны́нѣ, предпра́зднства. ~По ѕ҃-й пѣ́сни, конда́къ и҆ і҆́косъ
ѻ҆тцє́въ. Свѣти́ленъ ѻ҆тцє́въ: Сла́ва, и҆ ны́нѣ, предпра́зднства. ~На хвали́техъ
<<24>> стїхи̑ры ѻ҆тцє́въ, на д҃: Сла́ва, ѻ҆тцє́въ: И҆ ны́нѣ, предпра́зднства.
Славосло́вїе вели́кое, и҆ про́чее ᲂу҆́трени. ~На часѣ́хъ тропа́рь
предпра́зднства: Сла́ва, ѻ҆тцє́въ: И҆ ны́нѣ, бг҃оро́диченъ часѡ́въ. Кондаки́ же
предпра́зднства, и҆ ѻ҆тцє́въ, глаго́лемъ премѣнѧ́юще.

~На лїтꙋргі́и, блажє́нна предпра́зднства пѣ́снь г҃, на д҃, и҆ ѻ҆тцє́въ, пѣ́снь
ѕ҃, на д҃. ~По вхо́дѣ тропа́рь предпра́зднства, и҆ ѻ҆тцє́въ: Сла́ва, конда́къ
ѻ҆тцє́въ: И҆ ны́нѣ, предпра́зднства: и҆ про́чаѧ всѧ̀ слꙋ́жба днѐ и҆ ѻ҆тцє́въ.
[Зрѝ] ~Мꙋ́ченика же трѵ́фѡна слꙋ́жба пое́тсѧ на повече́рїи: и҆лѝ є҆гда̀
настоѧ́тель разсꙋ́дитъ.

