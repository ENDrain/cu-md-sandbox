<<293>>

=Мѣ́сѧца тогѡ́же въ є҃і-й де́нь.=

=Ст҃а́гѡ а҆пⷭ҇ла ѻ҆ни́сїма.=

=На= ~Гдⷭ҇и, воззва́хъ, =стїхи̑ры, гла́съ а҃.=

=Подо́бенъ:= ~Нбⷭ҇ныхъ чинѡ́въ:

~Всынѧ́ема бл҃года́тїю ꙳ вѣ́ры ра́ди бг҃ꙋ, ꙳ и҆ рожде́на па́ѵловою вѣ́рою, ꙳
бжⷭ҇твеннагѡ а҆пⷭ҇ла ѻ҆ни́сїма бг҃омꙋ́ченика, ꙳ дне́сь свѧще́ннꙋю є҆гѡ̀ па́мѧть
꙳ пѣ́сньми соверша́юще, восхвалѧ́емъ.

~Соѻбра́знѡ рабо́ты и҆збѣжа́въ, ꙳ мꙋ́дре, преле́стныѧ, ꙳ ча́до бг҃ꙋ бы́лъ є҆сѝ
по бл҃года́ти, ꙳ дх҃омъ ст҃ы́мъ и҆ <<294>> вѣ́рою хрⷭ҇то́вою, ꙳ па́ѵлѡвымъ
бжⷭ҇твєннымъ и҆ прехва̑льнымъ примѣ́шсѧ ᲂу҆ченикѡ́мъ, ꙳ бл҃гопотре́бне
ѻ҆ни́сїме.

~Ꙗ҆́кѡ ᲂу҆чени́къ бы́въ сло́ва, ꙳ проповѣ́дникомъ и҆ а҆по́столомъ, ꙳
бжⷭ҇твеннымъ па́ѵломъ всехва́льнымъ, ꙳ ѻ҆ни́сїме треблаже́нне, ꙳ три́щи сꙋгꙋ́бъ
ѡ҆ хрⷭ҇тѣ̀ и҆ вѣне́цъ прїе́млеши, ꙳ ꙗ҆́кѡ свѧще́нникъ, ꙳ и҆ ꙗ҆́кѡ проповѣ́дникъ,
꙳ и҆ ꙗ҆́кѡ страда́лецъ ᲂу҆краша́емь, прехва́льне.

=Сла́ва, и҆ ны́нѣ, бг҃оро́диченъ. Гла́съ и҆ подо́бенъ то́йже:=

~Жезло́мъ твоегѡ̀ предста́тельства, ꙳ бг҃ороди́тельнице чⷭ҇таѧ, ꙳ ѕвѣри̑нныѧ
стра̑сти ꙳ ѻ҆каѧ́нныѧ моеѧ̀ дꙋшѝ ѿженѝ ᲂу҆́бѡ, ꙳ ми́рнѡ къ жи́зни мѧ̀
направлѧ́ющи, ꙳ и҆ ст҃о́мꙋ мѧ̀ ста́дꙋ ꙳ и҆збра́нныхъ твои́хъ ѻ҆ве́цъ причтѝ.

=Крⷭ҇тобогоро́диченъ. Подо́бенъ:=

~Воздви́жена ꙗ҆́кѡ ви́дѣ на крⷭ҇тѣ̀ а҆́гнца, ꙳ непоро́чнаѧ дв҃а, пла́чꙋщи
вопїѧ́ше: ꙳ сла́дкое моѐ ча́до, ꙳ что̀ но́вое и҆ пресла́вное видѣ́нїе; ꙳ ка́кѡ
содержа́й всѧ́чєскаѧ го́рстїю, ꙳ на дре́вѣ пригвожда́ешисѧ пло́тїю;

=Тропа́рь, гла́съ г҃:=

~А҆пⷭ҇ле ст҃ы́й ѻ҆ни́сїме, молѝ млⷭ҇тиваго бг҃а, да прегрѣше́нїй ѡ҆ставле́нїе
пода́стъ дꙋша́мъ на́шымъ.

=Канѡ́нъ, є҆гѡ́же краегране́сїе:=

~Страсте́й мѧ̀ раба̀ сꙋ́ща и҆зба́ви, бл҃же́нне. =Ѳеофа́нъ.=

=Гла́съ ѕ҃. Пѣ́снь а҃. І҆рмо́съ:=

~Ꙗ҆́кѡ по сꙋ́хꙋ, пѣшеше́ствовавъ і҆и҃ль по бе́зднѣ стопа́ми, гони́телѧ фараѡ́на
ви́дѧ потоплѧ́ема, бг҃ꙋ побѣ́днꙋю пѣ́снь, пои́мъ, вопїѧ́ше.

~Просвѣще́нъ бжⷭ҇твенною и҆ свѣтоза́рною сп҃са бл҃года́тїю, ѡ҆мраче́ннꙋю дꙋ́шꙋ
мою̀, молѧ̀, ѻ҆ни́сїме, хрⷭ҇та̀ чл҃вѣколю́бца бг҃а, бл҃же́нне, просвѣтѝ.

~Свѣтосїѧ́нными па́ѵла ѡ҆зари́всѧ лꙋча́ми, сла́вне, <<295>> невѣ́дѣнїѧ мглы̀
ᲂу҆до́бь и҆збѣ́глъ є҆сѝ, хрⷭ҇тꙋ̀ благода́рственнꙋю пѣ́снь вопїѧ̀, всебл҃же́нне.

~Бжⷭ҇твенъ показа́лсѧ є҆сѝ, пребл҃же́нне, сщ҃еннодѣ́йственникъ, и҆ бжⷭ҇твеннымъ
дх҃омъ сїѧ́ѧ свѣ́тлѡ, всю́дꙋ проте́клъ є҆сѝ, хрⷭ҇та̀ возвѣща́ѧ бл҃гоче́стнѡ,
бг҃облаже́нне.

=Бг҃оро́диченъ:=

~Оу҆кра́шена добро́тою добродѣ́телей, бг҃ома́ти чⷭ҇таѧ, бг҃а и҆́стиннаго па́че
ᲂу҆ма̀ зачала̀ є҆сѝ, на́съ бжⷭ҇твенными добродѣ́тельми ᲂу҆ѧсни́вшаго.

=Пѣ́снь г҃. І҆рмо́съ:=

~Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й, вознесы́й ро́гъ вѣ́рныхъ твои́хъ,
бл҃же, и҆ ᲂу҆тверди́вый на́съ на ка́мени и҆сповѣ́данїѧ твоегѡ̀.

~Во́дъ бжⷭ҇твенныхъ и҆сто́чникꙋ прибли́жилъ є҆сѝ ᲂу҆ста̀, и҆ сла́дости пото́къ
ѿ негѡ̀ прїе́мъ, лицѐ честны́ѧ цр҃кве, сла́вне, напои́лъ є҆сѝ.

~Прича́стїемъ сїѧ́нїѧ мы́сленнагѡ свѣтлѣ́йшїй ꙗ҆ви́лсѧ є҆сѝ, бл҃гоче́стїѧ
свѣща́ми сердца̀ вѣ́рныхъ просвѣща́ѧ свѣ́тлѡ, и҆ свѣтоно́сною заре́ю про́повѣди.

~Разрѣши́лсѧ є҆сѝ па́ѵловыми ᲂу҆́зами ѿ рабо́тныѧ ле́сти, и҆ свобо́дою
бл҃года́ти почти́лсѧ є҆сѝ: сн҃ъ бж҃їй бы́въ, и҆ наслѣ́дникъ бжⷭ҇твенъ показа́лсѧ
є҆сѝ.

=Бг҃оро́диченъ:=

~Ле́стнѡ ѕмі́й мѧ̀ пе́рвѣе ꙗ҆́кѡ плѣ́нника взѧ́тъ, ле́стїю плѣни́въ: тобо́ю же
рабо́ты є҆гѡ̀ и҆змѣ́нсѧ, бг҃ома́ти, пѣ́сньми ᲂу҆блажа́ю тѧ̀.

=Сѣда́ленъ, гла́съ д҃. Подо́бенъ:= ~Ско́рѡ предварѝ:

~Вре́менныѧ, ѻ҆ни́сїме, ѿрѣши́всѧ и҆́стиннѡ рабо́ты, бы́лъ є҆сѝ ра́бъ хрⷭ҇та̀
бг҃а, и҆ сосꙋ́дъ бл҃гопотре́бенъ: тѣ́мже порабощє́нныѧ враго́мъ, свобѡ́дны
показа́лъ є҆сѝ бжⷭ҇твеннымъ сло́вомъ, и҆ нбⷭ҇ныѧ гра́жданы сотвори́въ: съ
ни́миже свѧще́ннꙋю твою̀ па́мѧть вѣ́рнѡ сла́вимъ. <<296>>

=Сла́ва, и҆ ны́нѣ, бг҃оро́диченъ:=

~Ѡ҆бнови́ла є҆сѝ, чⷭ҇таѧ, бжⷭ҇твеннымъ ржⷭ҇тво́мъ твои́мъ и҆стлѣ́вшее во
страсте́хъ земноро́дныхъ ме́ртвенное сꙋщество̀, и҆ воздви́гла є҆сѝ всѧ̑ ѿ
сме́рти къ животꙋ̀ нетлѣ́нїѧ: тѣ́мже тѧ̀ по до́лгꙋ блажи́мъ всѝ, дв҃о
препросла́вленнаѧ, ꙗ҆́коже прорекла̀ є҆сѝ.

=Крⷭ҇тобг҃оро́диченъ:=

~На крⷭ҇тѣ́ тѧ возвы́шена ꙗ҆́кѡ ᲂу҆зрѣ̀ пречⷭ҇таѧ мт҃и твоѧ̀, сло́ве бж҃їй,
мт҃рски рыда́ющи вѣща́ше: что̀ но́вое и҆ стра́нное сїѐ чꙋ́до, сн҃е мо́й; ка́кѡ,
жи́знь всѣ́хъ, вкꙋша́еши сме́рти, ѡ҆живи́ти мє́ртвыѧ хотѧ̀, ꙗ҆́кѡ млⷭ҇рдъ.

=Пѣ́снь д҃. І҆рмо́съ:=

~Хрⷭ҇то́съ моѧ̀ си́ла, бг҃ъ и҆ гдⷭ҇ь, честна́ѧ цр҃ковь бг҃олѣ́пнѡ пое́тъ,
взыва́ющи ѿ смы́сла чи́ста, ѡ҆ гдⷭ҇ѣ пра́зднꙋющи.

~Хотѧ́й всѧ̑ спастѝ гдⷭ҇ь ѿ и҆́га тѧ̀ рабо́ты, сщ҃еннодѣ́йственника, бл҃же́нне,
поставлѧ́етъ, сщ҃еннодѣ́йствꙋюща чⷭ҇тно́е, бг҃оѧвле́нне, є҆ѵⷢ҇лїе.

~Сы́нъ ты̀ бы́лъ є҆сѝ бж҃їй бл҃года́тїю, тогѡ̀ возвѣща́ѧ є҆диноро́дное сло́во
присносꙋ́щное, съ пло́тїю сꙋ́щымъ на землѝ, пресла́внѡ прибли́жшасѧ.

~Сло́вомъ сꙋда̀, и҆ бжⷭ҇твеннымъ пома́занїемъ сщ҃е́нства, ꙗ҆́кѡ ст҃и́тель,
всемꙋ́дре, пожи́лъ є҆сѝ, и҆ терпѣ́пїемъ лю́тыхъ, бжⷭ҇твенъ мч҃никъ бы́лъ є҆сѝ.

=Бг҃оро́диченъ:=

~Є҆стество́мъ безнача́льный сн҃ъ и҆ безлѣ́тный, вре́менное ѿ дв҃ы ѻ҆трокови́цы
нача́ло во́льнѡ прїе́млетъ, сꙋ́щыѧ подъ лѣ́томъ ѿ тлѝ ѡ҆бнови́ти промышлѧ́ѧ.

=Пѣ́снь є҃. І҆рмо́съ:=

~Бж҃їимъ свѣ́томъ твои́мъ, бл҃же, ᲂу҆́тренюющихъ тѝ дꙋ́шы любо́вїю ѡ҆зарѝ,
молю́сѧ, тѧ̀ вѣ́дѣти, сло́ве бж҃їй, и҆́стиннаго бг҃а, ѿ мра́ка грѣхо́внагѡ
взыва́юща.

~Оу҆ма̀ ѻ҆строто́ю, и҆ дꙋшѝ, бл҃же́нне, чистото́ю, вра̑жїѧ <<297>> прелетѣ́въ
сѣ̑ти, возвы́силсѧ є҆сѝ къ нбⷭ҇нымъ селе́нїємъ, крилѣ̑ бг҃оразꙋ́мїѧ прїе́мъ.

~Тво́й а҆пⷭ҇толъ, бл҃же, плотско́е твоѐ къ человѣ́кѡмъ прише́ствїе проповѣ́да,
заблꙋ́ждшыѧ къ позна́нїю наставлѧ́ѧ, и҆ просвѣща́ѧ заре́ю вѣ́ры.

~Хра́мъ ꙗ҆ви́лсѧ є҆сѝ всебл҃голѣ́пенъ, внꙋ́трь и҆мѣ́ѧ ꙗ҆́кѡ свѣ́щникъ, сїѧ́нїе
бжⷭ҇твенныѧ бл҃года́ти, зда́нїемъ бжⷭ҇твеннагѡ дх҃а ѡ҆снова́нъ, бл҃же́нне
ѻ҆ни́сїме.

=Бг҃оро́диченъ:=

~Грѣха̀ моегѡ̀ плени̑цы твои́мъ хода́тайствомъ и҆ предста́тельствомъ, дв҃о,
расто́ргни: ты́ бо ѿча́ѧнныхъ є҆сѝ наде́жда, вѣ́рою притека́ющихъ въ бжⷭ҇твенный
кро́въ тво́й.

=Пѣ́снь ѕ҃. І҆рмо́съ:=

~Жите́йское мо́ре воздвиза́емое зрѧ̀ напа́стей бꙋ́рею, къ ти́хомꙋ приста́нищꙋ
твоемꙋ̀ прите́къ, вопїю́ ти: возведѝ ѿ тлѝ живо́тъ мо́й, многомлⷭ҇тиве.

~Ѡ҆блиста́въ ꙗ҆́кѡ со́лнце, съ нб҃сѐ зва́нный, просвѣще́нїемъ бл҃года́ти
ѡ҆ста́ви тебѐ зарю̀, и҆здале́ча бл҃гомо́щнѡ ѿгонѧ́щꙋ невѣ́дѣнїѧ мра́къ,
всебл҃же́нне.

=Два́жды.=

~Свѣ́тлѡ ѡ҆бличи́лъ є҆сѝ беззако́нныхъ гнила̑ѧ и҆ ѕлочести̑ваѧ шата̑нїѧ,
бл҃гоче́стїѧ вѣща́ѧ вои́стиннꙋ бжⷭ҇твєннаѧ ᲂу҆чє́нїѧ, ст҃и́телю гдⷭ҇ень
всече́стне.

=Бг҃оро́диченъ:=

~Сы́й пови́ненъ грѣхѡ́мъ, и҆ лю́тѣ ᲂу҆ѧ́звленъ ѻ҆каѧ́нный, къ тебѣ̀, бг҃ома́ти,
ми́лостивѣй, прибѣга́ю молѧ́сѧ, стрꙋ́пы ѡ҆чи́стити прегрѣше́нїй мои́хъ.

=Конда́къ, гла́съ д҃. Подо́бенъ:= ~Ꙗ҆ви́лсѧ є҆сѝ дне́сь:

~Ꙗ҆́кѡ лꙋча̀ возсїѧ́лъ є҆сѝ вселе́ннѣй, зарѧ́ми сїѧ́ѧ со́лнца, бл҃же́нне,
всесвѣ́тлагѡ па́ѵла, мі́ръ просвѣти́вшагѡ: тѣ́мже тѧ̀ почита́емъ, ѻ҆ни́сїме
сла́вне.

=Пѣ́снь з҃. І҆рмо́съ:=

~Росода́тельнꙋ ᲂу҆́бѡ пе́щь содѣ́ла а҆́гг҃лъ прпⷣбнымъ ѻ҆трокѡ́мъ, халдє́и же
ѡ҆палѧ́ющее велѣ́нїе бж҃їе мꙋчи́телѧ ᲂу҆вѣща̀ вопи́ти: бл҃гослове́нъ є҆сѝ, бж҃е
ѻ҆ц҃ъ на́шихъ. <<298>>

~Бл҃же́ннꙋю прїѧ́лъ є҆сѝ, ѻ҆ни́сїме, кончи́нꙋ, и҆ неги́блемое безсме́ртїе,
наде́ждею, бл҃же́нне, чи́стою, и҆ пое́ши ра́дꙋѧсѧ хрⷭ҇тꙋ̀: бл҃гослове́нъ є҆сѝ,
бж҃е ѻ҆ц҃ъ на́шихъ.

=Два́жды.=

~Тве́рдымъ твои́мъ мꙋдрова́нїемъ, ѻ҆ни́сїме, пре́лести кова̑рства попра́лъ
є҆сѝ, бл҃гоче́стїѧ сїѧ̑ низложи́въ ѻ҆рꙋ́дїѧми, бг҃омꙋ́дре, вопїѧ̀: бл҃гослове́нъ
є҆сѝ, бж҃е ѻ҆ц҃ъ на́шихъ.

=Бг҃оро́диченъ:=

~Ꙗ҆́кѡ сꙋ́щи всенепоро́чнаѧ бг҃оневѣ́сто, сло́во бж҃їе зачала̀ є҆сѝ,
неразлꙋ́чнѡ въ нѣ́дрѣхъ ѻ҆ц҃а̀ сꙋ́ща, рꙋка́ми же держи́мо твои́ми,
бл҃гослове́нна бг҃ома́ти неискꙋсобра́чнаѧ.

=Пѣ́снь и҃. І҆рмо́съ:=

~И҆зъ пла́мене прпⷣбнымъ ро́сꙋ и҆сточи́лъ є҆сѝ, и҆ пра́веднагѡ же́ртвꙋ водо́ю
попали́лъ є҆сѝ: всѧ̑ бо твори́ши, хрⷭ҇тѐ, то́кмѡ є҆́же хотѣ́ти. тѧ̀
превозно́симъ во всѧ̑ вѣ́ки.

~Со а҆́гг҃лы ликꙋ́ѧ, бл҃же́нне ѻ҆ни́сїме, мꙋче́нїѧ вѣнце́мъ ᲂу҆краша́емь,
прⷭ҇то́лꙋ же свѣ́тлѡ влⷣчню предстои́ши: є҆го́же превозно́симъ во всѧ̑ вѣ́ки.

~А҆пⷭ҇лꙋ бж҃їю слꙋжѧ̀, бжⷭ҇твенне ѻ҆ни́сїме, неизрече́нныхъ чꙋде́съ и҆мѣ́лъ
є҆сѝ дѣ́йство, проповѣ́дникъ и҆́стиненъ хрⷭ҇то́въ, бл҃же́нне, бы́въ. є҆го́же
превозно́симъ во всѧ̑ вѣ́ки.

~И҆сцѣле́нїй бл҃года́тїю ѿ незави́стна и҆сто́чника сп҃сова ѡ҆богати́всѧ, всѣ̑мъ
препода́лъ є҆сѝ. сегѡ̀ повинꙋ́ѧсѧ, бл҃же́нне, бжⷭ҇твєннымъ велѣ́нїємъ, є҆го́же
превозно́симъ во всѧ̑ вѣ́ки.

=Бг҃оро́диченъ:=

~Наꙋчи́вшесѧ чꙋдесѝ твоегѡ̀ ржⷭ҇тва̀ воспѣва́емъ, ꙗ҆́кѡ бжⷭ҇твенно па́че
смы́сла, всест҃а́ѧ чⷭ҇таѧ бг҃ома́ти, пренепоро́чнаѧ, та́инство, тѧ̀
превозноша́юще во всѧ̑ вѣ́ки.

=Пѣ́снь ѳ҃. І҆рмо́съ:=

~Бг҃а человѣ́кѡмъ не возмо́жно ви́дѣти, на него́же не смѣ́ютъ чи́ни
а҆́гг҃льстїи взира́ти: тобо́ю бо, всечⷭ҇таѧ, ꙗ҆ви́сѧ человѣ́кѡмъ сло́во
воплоще́нно: є҆го́же велича́юще, съ нбⷭ҇ными вѡ́и тѧ̀ ᲂу҆блажа́емъ. <<299>>

~Свѣти́льникъ пресвѣ́телъ показа́лсѧ є҆сѝ, свѣ́тлыми зарѧ́ми сїѧ́ѧ дꙋхо́вными,
мїрскі̑ѧ концы̀ ѡ҆свѣща́ѧ свѣ́томъ бг҃оразꙋ́мїѧ, бл҃же́нне ѻ҆ни́сїме. тѣ́мже со
а҆пⷭ҇льскими ли́ки тѧ̀ велича́емъ.

~Плоды̀ дх҃о́вными ты̀ ᲂу҆кра́шенъ, на нб҃са̀ взѧ́лсѧ є҆сѝ, бг҃оѧвле́нне,
ра́дꙋѧсѧ, хрⷭ҇то́въ а҆пⷭ҇лъ ꙗ҆ви́лсѧ є҆сѝ че́стенъ, премꙋ́дръ ст҃и́тель, мч҃никъ
непобѣди́мь, проповѣ́дникъ и҆́стиненъ сꙋ́щихъ па́че ᲂу҆ма̀, бг҃облаже́нне.

~При́снѡ предста́ни пою́щымъ тѧ̀ всегда̀, и҆ твоѐ восхвалѧ́ющымъ торжество̀,
влⷣцѣ предстоѧ̀, ѻ҆ни́сїме: ве́сь просвѣще́нъ, ве́сь пресвѣ́телъ, ве́сь
ѿѻнꙋ́дными блиста́ѧсѧ свѣтлостьмѝ.

=Бг҃оро́диченъ:=

~И҆зба́вленъ бы́въ ржⷭ҇тво́мъ твои́мъ, неискꙋсобра́чнаѧ мт҃и бж҃їѧ, дре́внѧгѡ
ко́жнагѡ ᲂу҆мерщвле́нїѧ и҆ клѧ́твы, и҆ тлѝ, и҆ сме́рти, ю҆́же ѿ грѣха̀ ѿтрѧ́съ,
съ нбⷭ҇ными вѡ́и при́снѡ сла́влю тѧ̀.

