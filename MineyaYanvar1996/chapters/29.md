<<611>>

=Мѣ́сѧца тогѡ́же въ к҃ѳ-й де́нь.=

=Пренесе́нїе моще́й ст҃а́гѡ сщ҃енномꙋ́ченика і҆гна́тїа бг҃оно́сца.=

=На= ~Гдⷭ҇и, воззва́хъ, =стїхи̑ры на ѕ҃, гла́съ д҃. Подо́бенъ:= ~Ꙗ҆́кѡ до́блѧ:

~Бг҃осло́вѡвъ кра́йнїй бы́въ прее́мникъ, ꙳ ѻ҆́ныхъ стопа́мъ послѣ́довалъ є҆сѝ,
꙳ ѿ восто́ка ᲂу҆стреми́всѧ, ꙳ и҆ на за́падѣ ꙗ҆влѧ́ѧсѧ, ꙳ и҆ просвѣща́ѧ мо́лнїѧми
꙳ бжⷭ҇твеннагѡ проповѣ́данїѧ: ꙳ и҆дѣ́же, всемꙋ́дре, ѿ мі́ра ᲂу҆́бѡ заше́дъ, ꙳ къ
бг҃ꙋ же возсїѧ́лъ є҆сѝ, ꙳ сїѧ́нїемъ вѣнча́емь благода́ти.

~Свѧще́ннѣ ѿда́шасѧ твоѧ̑ гра́дꙋ твоемꙋ̀ мо́щи, ꙳ бг҃оно́се всемꙋ́дре, ꙳
страда́нїѧ ра́ди ѡ҆свѧщє́ны свѣтлѣ́е, ꙳ и҆ благода́тїю сїѧ́ющыѧ, ꙳
возвраще́нїемъ на́мъ, ꙳ торжества̀ хода́таѧ содѣ́лавша, ꙳ весе́лїѧ наполнѧ́юще
бг҃одохнове́ннагѡ, ꙳ и҆ ѡ҆бонѧ́нїемъ насыща́юще ꙳ благоче́стнѡ тѧ̀ почита́ющыѧ.

=Ѿ= восто́ка ᲂу҆́бѡ ꙳ пе́рвѣе денни́ца, і҆гна́тїе, ꙳ на за́падѣхъ просїѧ́лъ
є҆сѝ свѣтлѣ́йше: ꙳ ны́нѣ же бжⷭ҇твенныхъ моще́й твои́хъ возвраще́нїемъ ꙳ зарѝ на
землѝ ѿ ве́чера просте́рлъ є҆сѝ, ꙳ и҆ мо́лишисѧ хрⷭ҇тꙋ̀, ꙳ ѿ тлѝ и҆ бѣ́дъ
и҆зба́вити ꙳ вѣ́рою соверша́ющихъ ꙳ всечестнꙋ́ю па́мѧть твою̀.

=Сла́ва, гла́съ и҃. А҆нато́лїево:=

~Бг҃оно́се і҆гна́тїе, твоего̀ жела́емаго хрⷭ҇та̀ впери́въ, мздꙋ̀ воспрїѧ́лъ
є҆сѝ свѧщеннодѣ́йства є҆ѵⷢ҇лїа хрⷭ҇то́ва, є҆́же <<612>> сконча́тисѧ кро́вїю.
Тѣ́мъ пшени́ца бы́въ безсме́ртнагѡ дѣ́лателѧ, зꙋбы̀ ѕвѣре́й сомлѣ́лсѧ є҆сѝ, и҆
хлѣ́бъ сла́докъ томꙋ̀ показа́лсѧ є҆сѝ: молѝ ѡ҆ на́съ, страда́льче бл҃же́нне.

=И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.=

=Подо́бенъ: Ѽ= пресла́внагѡ чꙋдесѐ!

~Что̀ зри́мое видѣ́нїе, ꙳ є҆́же мои́ми ѻ҆чесы̀ ви́дитсѧ, ѽ влⷣко! ꙳ содержа́й
всю̀ тва́рь ꙳ на дре́во воздви́женъ бы́въ, ꙳ и҆ ᲂу҆мира́еши всѣ̑мъ даѧ́й жи́знь,
꙳ бцⷣа пла́чꙋщи глаго́лаше, ꙳ є҆гда̀ ᲂу҆зрѣ̀ на крⷭ҇тѣ̀ возноси́ма, ꙳ и҆зъ неѧ̀
неизрече́ннѡ возсїѧ́вшаго ꙳ бг҃а и҆ чл҃вѣ́ка.

=На стїхо́внѣ ѻ҆ктѡ́иха. Сла́ва, гла́съ а҃. Стꙋді́тово:=

=Ѽ= тве́рдыѧ и҆ а҆дама́нтскїѧ твоеѧ̀ дꙋшѝ, достоблаже́нне і҆гна́тїе! ты́ бо къ
сꙋ́щемꙋ твоемꙋ̀ рачи́телю неѡсла́бно и҆мѣ́ѧ жела́нїе, глаго́лалъ є҆сѝ: нѣ́сть во
мнѣ̀ ѻ҆́гнь любовеще́ственъ, вода́ же па́че жива́ѧ, и҆ глаго́лющаѧ во мнѣ̀,
внꙋ́трь мѝ глаго́лющи: грѧдѝ ко ѻ҆ц҃ꙋ̀. Тѣ́мже бж҃е́ственнымъ дх҃омъ
распалѧ́емь, ѕвѣ́ри и҆зво́лилъ є҆сѝ, мі́ра тѧ̀ скорѣ́е разлꙋчи́ти, и҆ къ
жела́емомꙋ препосла́ти хрⷭ҇тꙋ̀. є҆го́же молѝ, спастѝ дꙋ́шы на́шѧ.

=И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. Подо́бенъ:= ~Всехва́льнїи
мꙋ́чєницы:

=Оу҆= крⷭ҇та̀ предстоѧ́щи ꙳ сн҃а и҆ бг҃а твоегѡ̀, ꙳ и҆ долготерпѣ́нїе тогѡ̀
смотрѧ́ющи, ꙳ глаго́лала є҆сѝ пла́чꙋщи, ꙳ мт҃и чⷭ҇таѧ: ꙳ ᲂу҆вы̀ мнѣ̀, ча́до
сладча́йшее, ꙳ что̀ сїѧ̑ стра́ждеши непра́веднѡ, ꙳ сло́ве бж҃їй, ꙳ да спасе́ши
человѣ́чество;

=Тропа́рь, гла́съ д҃:=

=И҆= нра́вѡмъ прича́стникъ, и҆ прⷭ҇то́лѡмъ намѣ́стникъ а҆пⷭ҇лѡмъ бы́въ, дѣѧ́нїе
ѡ҆брѣ́лъ є҆сѝ, бг҃одохнове́нне, въ видѣ́нїѧ восхо́дъ: сегѡ̀ ра́ди сло́во
и҆́стины и҆справлѧ́ѧ, и҆ вѣ́ры ра́ди пострада́лъ є҆сѝ да́же до кро́ве,
сщ҃енномꙋ́чениче і҆гна́тїе, молѝ хрⷭ҇та̀ бг҃а спасти́сѧ дꙋша́мъ на́шымъ. <<613>>

=На ᲂу҆́трени ѻ҆́ба канѡ́на ѻ҆ктѡ́иха: И҆ ст҃а́гѡ на ѕ҃, є҆гѡ́же
краегране́сїе:=

~І҆гна́тїа восто́чнꙋю въ пѣ́снехъ ѕвѣздꙋ̀ пою̀. =Ѳеофа́ново.=

=Гла́съ д҃. Пѣ́снь а҃. І҆рмо́съ:=

~Мо́рѧ чермнꙋ́ю пꙋчи́нꙋ невла́жными стопа́ми дре́внїй пѣшеше́ствовавъ і҆и҃ль,
крестоѻбра́зными мѡѷсе́овыма рꙋка́ма а҆мали́ковꙋ си́лꙋ въ пꙋсты́ни побѣди́лъ
є҆́сть.

~Напра́вивъ къ добродѣ́тели житїѐ моѐ, свѣ́томъ ѡ҆зарѝ всели́вшїѧсѧ бл҃года́ти
въ тебѣ̀, бг҃оно́се і҆гна́тїе, страсте́й смꙋще́нїе твои́ми моли́твами разорѝ.

~Ꙗ҆́коже землѧ̀ ро́днѣйшаѧ бы́лъ є҆сѝ, стори́чествꙋющи плодоносѧ́й сѣ́мѧ
хрⷭ҇тꙋ̀, бг҃оно́се і҆гна́тїе, дꙋ́шы напоѧ́ющемꙋ ѡ҆дожде́нїемъ дх҃а.

~Разꙋмѣ́въ прозна́тельною си́лою твоеѧ̀ бл҃горо́дїе дꙋшѝ всѣ́хъ влⷣка и҆ бг҃ъ,
бг҃оно́се і҆гна́тїе, сїѧ́ньми бл҃года́ти бг҃освѣ́тлыми просвѣтѝ.

~Лꙋча́ми ᲂу҆́мнагѡ ѡ҆сїѧ́емь сл҃нца, всемꙋ́дре, ѿ восто́ка ᲂу҆стреми́всѧ
свѣ́тлѡ, ꙗ҆́коже чꙋ́вственное со́лнце, мра́къ за́падный ѡ҆зарѧ́ѧ
проповѣ́данїемъ.

=Бг҃оро́диченъ:=

~Трⷪ҇цы пребжⷭ҇твенныѧ, всечⷭ҇таѧ, є҆ди́наго родила̀ є҆сѝ, и҆зъ тебє̀ пло́тїю
ꙗ҆́вльшагосѧ по на́мъ, благоволе́нїемъ роди́телѧ и҆ содѣ́йствомъ дх҃а
всест҃а́гѡ, бг҃оневѣ́сто.

=Пѣ́снь г҃. І҆рмо́съ:=

~Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ, зовꙋ́щи: ты̀ моѧ̀ крѣ́пость, гдⷭ҇и,
и҆ прибѣ́жище, и҆ ᲂу҆твержде́нїе.

~И҆сцѣлѝ ᲂу҆́мъ мо́й, ѡ҆ѕло́бленный лю́тыми страстьмѝ плотски́ми, і҆гна́тїе
мч҃ниче хрⷭ҇то́въ всеприснопа́мѧтне.

~Є҆диномꙋ́дренна тѧ̀ хрⷭ҇то́съ а҆пⷭ҇лѡвъ до́брѣ вѣ́дый, поста́ви бж҃е́ственнымъ
свѣ́томъ сїѧ́юща всѣ̑мъ цр҃квамъ ᲂу҆чи́телѧ. <<614>>

~Оу҆мерщвлѧ́ема тебє̀ ра́ди жизнода́вца зрѧ̀, поте́клъ є҆сѝ тогѡ̀ ра́ди сме́рть
любо́вїю претерпѣ́ти, і҆гна́тїе.

=Бг҃оро́диченъ:=

~Сло́во ѻ҆́ч҃ее, пред̾ѡчи́стившисѧ, ѽ чⷭ҇таѧ! дх҃омъ, слове́снагѡ є҆стества̀ на
благодѣѧ́нїе родила̀ є҆сѝ.

=Сѣда́ленъ, гла́съ г҃. Подо́бенъ:= ~Бж҃е́ственныѧ вѣ́ры:

~Бж҃е́ственнымъ дх҃омъ просвѣще́нъ, свирѣ́пство мꙋчи́телей дерзнове́нїемъ
па́стырскимъ велемꙋ́дреннѡ посрами́лъ є҆сѝ, и҆ преве́зсѧ пре́лести пꙋчи́нꙋ, ко
приста́нищꙋ бжⷭ҇твенномꙋ дости́глъ є҆сѝ, ѻ҆́ч҃е преподо́бне, хрⷭ҇та̀ бг҃а молѝ
дарова́ти на́мъ ве́лїю ми́лость.

=Два́жды.=

=Сла́ва, и҆ ны́нѣ, бг҃оро́диченъ:=

~Бж҃е́ственнагѡ є҆стества̀ не ѿлꙋ́чсѧ, пло́ть бы́въ во чре́вѣ твое́мъ, но бг҃ъ
вочеловѣ́чсѧ пребы́сть, и҆́же по рождествѣ̀ мт҃рь тѧ̀ дв҃ꙋ, ꙗ҆́кѡ пре́жде
ржⷭ҇тва̀ сохрани́въ всенепоро́чнꙋ, є҆ди́нъ гдⷭ҇ь: того̀ прилѣ́жнѡ молѝ,
дарова́ти на́мъ ве́лїю ми́лость.

=Крⷭ҇тобг҃оро́диченъ:=

~Нескве́рнаѧ а҆́гница сло́ва, нетлѣ́ннаѧ дв҃ома́ти, на крⷭ҇тѣ̀ зрѧ́щи
повѣ́шена, и҆́же и҆зъ неѧ̀ безболѣ́зненнѡ прозѧ́бшаго, матеролѣ́пнѡ рыда́ющи,
вопїѧ́ше: ᲂу҆вы̀ мнѣ̀, ча́до моѐ, ка́кѡ стра́ждеши во́лею, хотѧ̀ и҆зба́вити ѿ
страсте́й безче́стїѧ человѣ́ка.

=Пѣ́снь д҃. І҆рмо́съ:=

~Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце пра́ведное, ста̀ въ чи́нѣ
свое́мъ, досто́йнѡ взыва́ющи: сла́ва си́лѣ твое́й, гдⷭ҇и.

~Бг҃оно́сецъ нарица́емь тезоиме́ннѡ, во хрⷭ҇та́ бо ѡ҆дѣ́ѧсѧ житїе́мъ, всѧ̑
помазꙋ́еши свѣ́тлѡ, мч҃никѡвъ ᲂу҆твержде́нїе, жела́нїемъ вѣнцы̀ воспрїѧ́ти.

~Вжилѧ́емь, і҆гна́тїе, си́лою на крⷭ҇тѣ̀ пригво́ждшагѡсѧ тебє̀ ра́ди,
бг҃оно́се: ѕвѣ́ри бо и҆зво́лилъ є҆сѝ мі́ра ѿлꙋчи́ти тѧ̀ къ твоемꙋ̀ жела́емомꙋ
рачи́телю. <<615>>

~Возжела́въ красоты̀ влⷣчни, и҆ къ немꙋ̀ раче́нїе неѡсла́бно и҆мѣ́ѧ, сегѡ̀
страда́нїємъ ᲂу҆се́рднѡ поревнова́лъ є҆сѝ, мч҃ниче бг҃оно́се і҆гна́тїе.

~Оу҆кра́шенъ багрѧни́цею твои́хъ крове́й, ст҃и́телю, и҆ ма́стїю свѧще́нства,
таи́нниче, сїѧ́еши, хрⷭ҇тꙋ̀ зовы́й ра́дꙋѧсѧ: сла́ва си́лѣ твое́й, гдⷭ҇и.

=Бг҃оро́диченъ:=

~И҆зъ не сꙋ́щихъ всѧ́чєскаѧ бжⷭ҇твенною си́лою содѣва́ѧ, роди́сѧ и҆зъ тебє̀,
бг҃ома́ти, мі́ръ просвѣща́ѧ свѣ́тлыми лꙋча́ми бжⷭ҇тва̀, и҆ бг҃оразꙋ́мїѧ
свѣ́тлостїю.

=Пѣ́снь є҃. І҆рмо́съ:=

~Ты̀, гдⷭ҇и мо́й, свѣ́тъ въ мі́ръ прише́лъ є҆сѝ, свѣ́тъ ст҃ы́й, ѡ҆браща́ѧй и҆з̾
мра́чна невѣ́дѣнїѧ вѣ́рою воспѣва́ющыѧ тѧ̀.

~Ны́нѣ ты̀ лице́мъ къ лицꙋ̀ хрⷭ҇та̀ зрѧ̀, і҆гна́тїе, зерца́лѡмъ вои́стиннꙋ
разрѣ́шшымсѧ, соедини́лсѧ є҆сѝ твоемꙋ̀ рачи́телю.

~Привле́клъ є҆сѝ просвѣще́нїе, ѿ и҆сто́чника свѣтода́тельнагѡ, і҆гна́тїе,
пречⷭ҇тыми бо тѧ̀ хрⷭ҇то́съ дла́ньми держа́въ ѡ҆свѧтѝ.

~Оу҆́мъ дх҃омъ бж҃їимъ стѧжа́въ просвѣще́нъ, і҆гна́тїе, бг҃опи̑санныѧ
посыла́еши ꙗ҆́кѡ скрижа̑ли зако́ны бл҃года́ти.

=Бг҃оро́диченъ:=

~Свы́ше тебѣ̀ гла́съ ра́достнѡ возопѝ а҆́гг҃лъ, бцⷣе, влⷣки неизрече́нно
возвѣща́ѧ тебѣ̀ зача́тїе.

=Пѣ́снь ѕ҃. І҆рмо́съ:=

~Пожрꙋ́ ти со гла́сомъ хвале́нїѧ, гдⷭ҇и, цр҃ковь вопїе́тъ тѝ, ѿ бѣсо́вскїѧ
кро́ве ѡ҆чи́щшисѧ, ра́ди ми́лости ѿ ре́бръ твои́хъ и҆сте́кшею кро́вїю.

~Мꙋ́дрости є҆́ллинскїѧ разори́лъ є҆сѝ догма́ты, ѵ҆поста́снꙋю и҆мѣ́ѧ бж҃їю
мꙋ́дрость, сщ҃еннотаи́нниче, и҆ съ шꙋ́момъ пре́лести па́мѧть погꙋби́лъ є҆сѝ.

~Не преста́й ѡ҆ соверша́ющихъ па́мѧть твою̀ молѧ́сѧ, всебл҃же́нне, напа́стей
и҆зба́витисѧ лютѣ́йшихъ и҆ бѣ́дъ, свѧще́нникъ ꙗ҆ви́всѧ благопрїѧ́тенъ. <<616>>

~Мꙋ́жествомъ и҆ мꙋ́дростїю преизѧ́ществовавъ, прпⷣбне, пра́вды же добро́тою,
бг҃оно́се мч҃ниче, и҆ цѣломꙋ́дрїѧ, и҆ ѡ҆крꙋже́нїемъ добродѣ́телей ꙗ҆ви́лсѧ є҆сѝ
ᲂу҆краша́емь.

=Бг҃оро́диченъ:=

~Тѧ̀ є҆ди́нꙋ посредѣ̀ те́рнїѧ ѡ҆брѣ́тъ, ꙗ҆́кѡ пречи́стый крі́нъ, и҆ ᲂу҆до́льный
цвѣ́тъ, ѽ бг҃ома́ти! жени́хъ и҆зъ ᲂу҆тро́бы твоеѧ̀ сло́во происхо́дитъ.

=Конда́къ, гла́съ д҃. Подо́бенъ:= ~Ꙗ҆ви́лсѧ є҆сѝ дне́сь.

=Ѿ= восто́ка дне́сь возсїѧ́лъ є҆сѝ, и҆ тва́рь всю̀ просвѣти́вый ᲂу҆че́ньми,
мꙋ́ченичествомъ ᲂу҆краси́сѧ, бг҃оно́сный и҆ бж҃е́ственный і҆гна́тїй.

=І҆́косъ:=

~І҆еремі́ю бг҃ъ и҆зъ ᲂу҆тро́бы ѡ҆свѧти́въ, и҆ пре́жде є҆́же роди́тисѧ вѣ́дый,
ꙗ҆́кѡ провѣ́децъ, прїѧ́телище бы́ти того̀ дх҃а ст҃а́гѡ, наполнѧ́етъ сего̀ а҆́бїе
ѿ ю҆́ностна житїѧ̀, и҆ прⷪ҇ро́ка же сего̀ и҆ проповѣ́дника, всѣ̑мъ
предвозвѣща́ти посыла́етъ ст҃о́е на зе́млю своѐ прише́ствїе: ро́ждсѧ ᲂу҆́бѡ и҆
са́мъ бг҃ъ ѿ дв҃ы, къ про́повѣди прише́дъ, ѡ҆брѣ́те ѿ младе́нства досто́йна
своеѧ̀ бл҃года́ти ᲂу҆ченика̀, бг҃оно́снаго и҆ бж҃е́ственнаго і҆гна́тїа.

=Пѣ́снь з҃. І҆рмо́съ:=

~Въ пе́щи а҆враа́мстїи ѻ҆́троцы персі́дстѣй, любо́вїю благоче́стїѧ па́че,
не́жели пла́менемъ ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ сла́вы
твоеѧ̀, гдⷭ҇и.

~Сщ҃е́нства ᲂу҆кра́шенъ мѵ́ромъ, преподо́бне, бж҃е́ственнымъ, и҆ мꙋ́ченическою
кро́вїю ᲂу҆добре́нъ, во ѻ҆бои́хъ просїѧ́лъ є҆сѝ, благослове́нъ є҆сѝ въ хра́мѣ,
зовы́й, сла́вы твоеѧ̀, гдⷭ҇и.

~Законоположе́нїемъ просвѣти́въ мі́ръ ве́сь, хлѣ́бомъ нбⷭ҇нымъ напита́лъ є҆сѝ
вѣ̑рныѧ, влⷣцѣ твоемꙋ̀ зовꙋ́щыѧ: бл҃гослове́нъ є҆сѝ въ хра́мѣ сла́вы твоеѧ̀,
гдⷭ҇и. <<617>>

~Свѣтолꙋ́чными зарѧ́ми, всебл҃же́нне, просвѣща́емь, заре́ю свѣтонача́льнагѡ
ли́тїѧ ѡ҆сїѧ́всѧ, нбⷭ҇ное прїѧ́лъ є҆сѝ ра́дꙋѧсѧ наслажде́нїе, бг҃оно́се,
мꙋ́ченикѡвъ похвало̀.

~Пшени́ца сы́й бж҃їѧ, ꙗ҆́коже ре́клъ є҆сѝ, всеприснопа́мѧтне, челюстьмѝ
сомле́нъ бы́лъ є҆сѝ, мꙋ́чениче, ѕвѣре́й, и҆ пита́ющемꙋ всѧ́чєскаѧ бж҃е́ственною
бл҃гостїю, чистѣ́йшїй хлѣ́бъ бы́лъ є҆сѝ.

=Бг҃оро́диченъ:=

~Вы́шнѧгѡ ѡ҆свѧще́нное бж҃е́ственное селе́нїе, ра́дꙋйсѧ, тобо́ю бо даде́сѧ
ра́дость, бцⷣе, зовꙋ́щымъ: бл҃гослове́на ты̀ въ жена́хъ є҆сѝ, всенепоро́чнаѧ
влⷣчце.

=Пѣ́снь и҃. І҆рмо́съ:=

~Рꙋ́цѣ распросте́ръ данїи́лъ, львѡ́въ зїѧ̑нїѧ въ ро́вѣ затчѐ: ѻ҆́гненнꙋю же
си́лꙋ ᲂу҆гаси́ша, добродѣ́телїю препоѧ́савшесѧ, благоче́стїѧ рачи́тели ѻ҆́троцы,
взыва́юще: благослови́те, всѧ̑ дѣла̀ гдⷭ҇нѧ, гдⷭ҇а.

~Стоѧ̀ на сꙋди́щи, мꙋ́дре, трⷪ҇цꙋ несозда́ннꙋю бг҃осло́вилъ є҆сѝ ᲂу҆ма̀
чистото́ю, ст҃е: мы́сленною же свѣ́тлостїю не ᲂу҆страши́всѧ мꙋчи́тельскихъ
престо́лѡвъ сꙋровства̀, но вопїѧ́лъ є҆сѝ: бл҃гослови́те, всѧ̑ дѣла̀ гдⷭ҇нѧ,
гдⷭ҇а.

~Оу҆пра́вивъ разꙋ́мнѣ тво́й ᲂу҆́мъ бж҃е́ственными догма́ты, бл҃же́нне
і҆гна́тїе, ѕлоде́мѡна томи́телѧ, пре́лести предста́телѧ, мꙋ́дрости то́ки весьма̀
потопи́лъ є҆сѝ, вопїѧ̀: бл҃гослови́те, всѧ̑ дѣла̀ гдⷭ҇нѧ, гдⷭ҇а.

~Безмѣ́рнымъ сїѧ́ѧ свѣ́томъ бж҃ества̀, мꙋ́чениче непобѣди́ме, безбо́жїѧ
непостоѧ́ннꙋю прогна́лъ є҆сѝ тмꙋ̀, посла̑нїѧ свѣтови̑днаѧ посыла́ѧ пою́щымъ:
бл҃гослови́те, всѧ̑ дѣла̀ гдⷭ҇нѧ, гдⷭ҇а.

~Неи́стовства и҆ зїѧ́нїѧ ѕвѣре́й не ᲂу҆страши́лсѧ є҆сѝ, бжⷭ҇твенный і҆гна́тїе:
высоча́йшагѡ бо си́ла и҆зъ дв҃ы возсїѧ́вши, всеѻрꙋ́жїемъ крⷭ҇та́ тѧ ѡ҆бложѝ,
пою́ща: бл҃гослови́те, всѧ̑ дѣла̀ гдⷭ҇нѧ, гдⷭ҇а. <<618>>

=Бг҃оро́диченъ:=

~Ты̀ є҆ди́на во всѣ́хъ ро́дѣхъ, дв҃а пречⷭ҇таѧ, мт҃и ꙗ҆ви́ласѧ є҆сѝ бж҃їѧ, ты̀
бжⷭ҇тва̀ была̀ є҆сѝ жили́ще, всенепоро́чнаѧ, не ѡ҆пали́вшисѧ ѻ҆гне́мъ
непристꙋ́пнагѡ свѣ́та. Тѣ́мже вси́ тѧ бл҃гослови́мъ, мр҃і́е бг҃оневѣ́стнаѧ.

=Пѣ́снь ѳ҃. І҆рмо́съ:=

~Ка́мень нерꙋкосѣ́чный ѿ несѣко́мыѧ горы̀ тебє̀, дв҃о, краеꙋго́льный ѿсѣче́сѧ,
хрⷭ҇то́съ, совокꙋпи́вый разстоѧ̑щаѧсѧ є҆стєства̀. Тѣ́мъ веселѧ́щесѧ, тѧ̀, бцⷣе,
велича́емъ.

~Раче́нїе бжⷭ҇твеннѣйшее, бл҃же́нне, ᲂу҆держа́въ дꙋшѝ твоеѧ̀, мі́ра
веще́ствєнныѧ печа̑ли ѻ҆гне́мъ невеще́ственнымъ всѧ̑ попалѝ: и҆ жела́нїй кра́ю
вѣнцено́сца тѧ̀ предста́ви.

~Въ приста́нище свѣ́тло ᲂу҆стреми́лсѧ є҆сѝ тиша́йшее, бг҃оно́се, бꙋ́ри
волне́нїй и҆збѣ́гъ, стремле́нїѧ свирѣ́пыхъ и҆ слове́сныхъ ѕвѣре́й, и҆ ны́нѣ
наслажда́ешисѧ, прїи́мъ вѣ́чное наслажде́нїе.

~И҆спещре́ннымъ ᲂу҆краша́емь вѣнце́мъ, свѧщеннотаи́нниче преизѧ́ществꙋеши:
сщ҃е́нства бо въ тебѣ̀ въ є҆ди́но сни́десѧ, и҆ свидѣ́тельства сла́ва, и҆
ѻ҆бои́ми ꙗ҆́кѡ прича́стникъ твоемꙋ̀ влⷣцѣ спросла́вилсѧ є҆сѝ.

~Ꙗ҆́кѡ свѧщенноѧвле́нъ сы́й, дерзнове́нїе и҆мѣ́ѧ къ твоемꙋ̀ влⷣцѣ и҆ бг҃ꙋ,
соверша́ющымъ вѣ́рою па́мѧть твою̀, ѿ напа́стей, і҆гна́тїе, ны́нѣ и҆зба́витисѧ,
моли́сѧ.

=Бг҃оро́диченъ:=

~Оу҆гасѝ страсте́й мои́хъ пла́мень росолꙋ́чною твое́ю моли́твою, ꙗ҆́же во
ᲂу҆тро́бѣ прїе́мши ѻ҆́гнь бж҃е́ственный неѡпа́льнѡ, всечⷭ҇таѧ: тѧ́ бо наде́ждꙋ
и҆́мамъ спасе́нїѧ моегѡ̀, бг҃оневѣ́сто.

=Свѣти́ленъ. Подо́бенъ:= ~Свѣ́те неизмѣ́нный:

~И҆́мать свѣ́тлый пра́здникъ тво́й хрⷭ҇то́ва цр҃ковь, ꙗ҆́кѡ неѿе́млемое
бога́тство, твоѧ̑ прїе́мши <<619>> бж҃е́ствєнныѧ мо́щи, и҆дѣ́же и҆ мѵ́ро
и҆сточа́ютъ всѣ̑мъ, і҆гна́тїе бг҃оно́се.

=Сла́ва, и҆ ны́нѣ, бг҃оро́диченъ:=

~Свѣ́тъ возсїѧ́вый безлѣ́тнѣ ѿ ѻ҆ц҃а̀ пре́жде вѣ̑къ, въ лѣ̑та ны́нѣ
напослѣ́докъ и҆зъ тебє̀, дв҃о, и҆зы́де на спасе́нїе мі́ра: къ немꙋ́же не
преста́й ѡ҆ лю́дехъ твои́хъ моли́ти.

=На стїхо́внѣ ѻ҆ктѡ́иха. Сла́ва, гла́съ а҃. Стꙋді́тово:=

~Сто́лпъ ѡ҆дꙋшевле́нъ и҆ вдохнове́нный ѻ҆́бразъ, лѣ́тнїй тво́й наста̀
пра́здникъ, бг҃оно́се і҆гна́тїе, та̑инства твоѧ̑ и҆ до́блєсти твоѧ̑
проповѣ́дающїй, є҆́же за вѣ́рꙋ да́же до кро́ве противостоѧ́нїе: блаже́нный ѻ҆́нъ
и҆ приснопа́мѧтный гла́съ, и҆́же ꙗ҆́кѡ пшени́ца є҆́смь бж҃їѧ, глаго́лющїй, и҆
зꙋбы̀ ѕвѣре́й мелю́сѧ. тѣ́мже подража́тель стра́сти хрⷭ҇та̀ твоегѡ̀ бы́въ, молѝ
спасти́сѧ дꙋша́мъ на́шымъ.

=И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. Подо́бенъ:= ~Всехва́льнїи
мч҃ницы:

~Заколе́нїе твоѐ непра́ведное, хрⷭ҇тѐ, ꙳ дв҃а зрѧ́щи, пла́чꙋщи вопїѧ́ше тѝ:
ча́до сладча́йшее, ꙳ ка́кѡ безъ пра́вды ᲂу҆мира́еши; ꙳ ка́кѡ на дре́вѣ ви́сиши,
꙳ всю̀ зе́млю повѣ́сивый на вода́хъ; ꙳ не ѡ҆ста́ви менє̀ є҆ди́нꙋ, ꙳ бл҃годѣ́телю
многоми́лостиве, ꙳ мт҃рь и҆ рабꙋ̀ твою̀, молю́сѧ.

=На лїтꙋргі́и, Бл҃жє́нна ѻ҆ктѡ́иха, на д҃: и҆ ст҃а́гѡ пѣ́снь г҃-ѧ, на д҃.
Прокі́менъ, гла́съ з҃:= ~Возвесели́тсѧ пра́ведникъ ѡ҆ гдⷭ҇ѣ, и҆ ᲂу҆пова́етъ на
него̀. =Сті́хъ:= ~Оу҆слы́ши, бж҃е, гла́съ мо́й, внегда̀ моли́тимисѧ къ тебѣ̀.
=А҆пⷭ҇лъ къ є҆вре́ємъ, зача́ло та҃і. А҆ллилꙋ́їа, гла́съ д҃:= ~Пра́ведникъ, ꙗ҆́кѡ
фі́нїѯъ процвѣте́тъ, ꙗ҆́кѡ ке́дръ, и҆́же въ лїва́нѣ, ᲂу҆мно́житсѧ. =Є҆ѵⷢ҇лїе
ма́рка, зача́ло м҃а. Прича́стенъ:= ~Въ па́мѧть вѣ́чнꙋю бꙋ́детъ пра́ведникъ:

