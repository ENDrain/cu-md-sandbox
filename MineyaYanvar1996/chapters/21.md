<<495>>

=Мѣ́сѧца тогѡ́же въ к҃а-й де́нь.=

=Прпⷣбнагѡ ѻ҆ц҃а̀ на́шегѡ маѯі́ма и҆сповѣ́дника:=

=И҆ ст҃а́гѡ мч҃ника неофѵ́та:=

=И҆ ст҃ы́хъ мꙋ́ченикѡвъ: є҆ѵге́нїа, кані́дїа, ᲂу҆алерїа́на и҆ а҆кѵ́лы.=

~Слꙋ́жба и҆́хъ пое́тсѧ на повече́рїи.

=И҆ прпⷣбнагѡ ѻ҆ц҃а̀ на́шегѡ маѯі́ма гре́ка.=

~Слꙋ́жба є҆гѡ̀ пи́сана въ приложе́нїи.

=На= ~Гдⷭ҇и, воззва́хъ, =стїхи̑ры маѯі́ма, на ѕ҃, гла́съ д҃. Поⷣ:= ~Ꙗ҆́кѡ
до́блѧ:

~За милосе́рдїе бы́вша человѣ́ка, ꙳ ꙗ҆́кѡ благоизво́ли, во двꙋ̀ хотѣ́нїихъ, ꙳
дѣ́йствахъ же разꙋмѣва́ема, преподо́бне, ꙳ проповѣ́далъ є҆сѝ, маѯі́ме, ꙳
загражда́ѧ скве́рныхъ ꙳ незатворє́ннаѧ ᲂу҆ста̀, ꙳ є҆диново́льна, <<496>>
є҆динодѣ́йственна того̀ сла́вѧщихъ, ꙳ и҆скꙋше́нїемъ дїа́вольскимъ ꙳ ѕло́бꙋ
содѣ́лавшаго.

~Жи́лами ᲂу҆че́нїй твои́хъ, ꙳ пѵ́рра, ѻ҆́ч҃е, ᲂу҆дави́лъ є҆сѝ, ꙳ бꙋесло́вѧща,
маѯі́ме, ѕломꙋ́дреннаго, и҆ гонє́нїѧ претерпѣ́лъ є҆сѝ, ꙳ и҆ скѡ́рби,
приснопа́мѧтне, ꙳ ᲂу҆ранѧ́емь лю́тѣ, ꙳ и҆ ѧ҆зы́къ ѿрѣ́зꙋемь, ꙳ и҆ ю҆́же всегда̀
къ бг҃ꙋ простира́емꙋю бж҃е́ственнꙋю рꙋ́кꙋ, ꙳ є҆́юже пишѧ̀, соверши́лъ є҆сѝ
высѡ́каѧ словеса̀.

~Скоропи́сца ꙗ҆́кѡ тро́сть, ꙳ наѡстре́на дх҃омъ, ꙳ ст҃ы́й бы́сть, бл҃же́нне,
ѧ҆зы́къ тво́й, ꙳ добропи́шꙋщъ бл҃года́тїю ꙳ на скрижа́лѣхъ серде́цъ на́шихъ, ꙳
зако́нъ бж҃е́ственныхъ добродѣ́телей, ꙳ и҆ ᲂу҆че́нїемъ и҆звѣ́стїе, ꙳ и҆
воплоще́нїе во двꙋ̀ сꙋщества́хъ человѣ́кѡмъ, ꙳ и҆ є҆ди́нѣй ѵ҆поста́си ꙗ҆ви́тисѧ
восхотѣ́вшагѡ.

=И҆́ны стїхи̑ры мꙋ́ченика неофѵ́та, гла́съ и҃. Поⷣ: Ѽ= пресла́внагѡ чꙋдесѐ!

=Ѽ= пресла́внагѡ чꙋдесѐ! ꙳ го́лꙋбь бесѣ́дꙋетъ неофѵ́тꙋ мч҃никꙋ ꙳ человѣ́ческимъ
вѣща́нїемъ, ꙳ ѿ вы́шнихъ прише́дшїй, ꙳ є҆гѡ́же ра́ди и҆ ѡ҆блиста́етъ житїѐ
равноа́гг҃льно, ꙳ и҆́мже ю҆́ношствꙋѧ стра́ждетъ крѣ́пкѡ. ꙳ Ѽ бжⷭ҇твенныхъ
дѣѧ́нїй пѧтострада́льнагѡ мч҃ника! ꙳ є҆гѡ́же мл҃твами спасѝ дꙋ́шы на́шѧ, хрⷭ҇тѐ,
꙳ ꙗ҆́кѡ бл҃гоꙋтро́бенъ.

=Ѽ= пресла́внагѡ чꙋдесѐ! ꙳ ѿ пеле́нъ самѣ́хъ совершенномꙋ́дрый неофѵ́тъ ꙳
соверша́етъ чꙋдеса̀ дѣ́йствомъ дх҃а: ꙳ и҆з̾ ка́мене во́дꙋ моли́твами
и҆сточа́етъ, ме́ртвꙋю воздвиза́етъ, є҆ѧ́же ꙗ҆ви́сѧ поро́дъ. ꙳ Ѽ бж҃е́ственныхъ
дѣѧ́нїй пѧтострада́льнагѡ мꙋ́ченика! ꙳ є҆гѡ́же мл҃твами спасѝ дꙋ́шы на́шѧ,
хрⷭ҇тѐ, ꙗ҆́кѡ бл҃гоꙋтро́бенъ.

=Ѽ= пресла́внагѡ чꙋдесѐ! ꙳ за хрⷭ҇та̀ стражда̀ требл҃же́нный неофѵ́тъ, ꙳ врагѝ
ᲂу҆страшѝ и҆зрѧ́дными видѣ̑нїи, ꙳ ѻ҆́гнь ᲂу҆гаса́етъ, семꙋ̀ вмета́емꙋ, ꙳
свирѣ̑пыѧ ѕвѣ́ри ᲂу҆страши́вшыѧсѧ показꙋ́етъ. ꙳ Ѽ держа́во непобѣди́маѧ, ꙳ въ
<<497>> не́йже ᲂу҆дивлѧ́етсѧ страда́лецъ! ꙳ но мл҃твами є҆гѡ̀ спаси́ ны, бж҃е.

=Сла́ва, преподо́бнагѡ, гла́съ ѕ҃:=

~Преподо́бне, ѻ҆́ч҃е, во всю̀ зе́млю и҆зы́де вѣща́нїе и҆справле́нїй твои́хъ.
тѣ́мъ на нб҃сѣ́хъ ѡ҆брѣ́лъ є҆сѝ мздꙋ̀ трꙋдѡ́въ твои́хъ, дє́мѡнскїѧ погꙋби́лъ
є҆сѝ полкѝ, и҆ а҆́гг҃льскїѧ дости́глъ є҆сѝ чи́ны, и҆́хже житїю̀ безъ поро́ка
поревнова́лъ є҆сѝ: дерзнове́нїе и҆мѣ́ѧ ко хрⷭ҇тꙋ̀ бг҃ꙋ, ми́ръ и҆спросѝ дꙋша́мъ
на́шымъ.

=И҆ ны́нѣ, бг҃оро́диченъ.=

=А҆́ще среда̀, и҆лѝ пѧто́къ, крⷭ҇тобг҃оро́диченъ. Подо́бенъ:= ~Всѐ ѿло́жше:

~А҆́гнца своего̀ ꙳ а҆́гница нескве́рнаѧ дре́вле и҆ непоро́чнаѧ влⷣчца ꙳ на
дре́вѣ кре́стнѣмъ ꙗ҆́кѡ ᲂу҆зрѣ̀, ꙳ ма́терски восклица́ше, и҆ дивѧ́щисѧ вопїѧ́ше:
꙳ ча́до сладча́йшее, ꙳ что̀ зрѣ́нїе сїѐ но́вое и҆ пресла́вное; ка́кѡ со́нмъ
безблагода́тный ꙳ сꙋди́щꙋ пїла́товꙋ предадѐ тѧ̀, ꙳ и҆ ѡ҆сꙋжда́етъ на сме́рть ꙳
жи́знь всѧ́ческихъ; ꙳ но воспѣва́ю твоѐ неизрече́нное, ꙳ сло́ве, снизхожде́нїе.

=На стїхо́внѣ ѻ҆ктѡ́иха. Сла́ва, гла́съ и҃:=

~Мона́хѡвъ мно́жества наста́вника тѧ̀ почита́емъ, ѻ҆́ч҃е на́шъ маѯі́ме: твое́ю
бо стезе́ю вои́стиннꙋ пра́вѡ ходи́ти позна́хомъ. Блаже́нъ є҆сѝ хрⷭ҇тꙋ̀
рабо́тавъ, и҆ вра́жїю ѡ҆бличи́лъ є҆сѝ си́лꙋ, а҆́гг҃лѡвъ собесѣ́дниче,
преподо́бныхъ соприча́стниче и҆ пра́ведныхъ. Съ ни́миже моли́сѧ гдⷭ҇еви,
поми́ловатисѧ дꙋша́мъ на́шымъ.

=И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.=

=Подо́бенъ: Ѽ= пресла́внагѡ чꙋдесѐ!:

~Что̀ зри́мое видѣ́нїе, ꙳ є҆́же мои́ми ѻ҆чесы̀ ви́дитсѧ, ѽ влⷣко! ꙳ содержа́й
всю̀ тва́рь, ꙳ на дре́во воздви́женъ бы́въ, ꙳ и҆ ᲂу҆мира́еши всѣ̑мъ даѧ́й
жи́знь; ꙳ бцⷣа пла́чꙋщи глаго́лаше, ꙳ є҆гда̀ ᲂу҆зрѣ̀ на крⷭ҇тѣ̀ возноси́ма ꙳
и҆зъ неѧ̀ неизрече́ннѡ возсїѧ́вшаго ꙳ бг҃а и҆ чл҃вѣ́ка.

=Тропа́рь, гла́съ и҃:=

~Правосла́вїѧ наста́вниче, бл҃гоче́стїѧ ᲂу҆чи́телю и҆ чистоты̀, <<498>>
вселе́нныѧ свѣти́льниче, мона́шествꙋющихъ бг҃одꙋхнове́нное ᲂу҆добре́нїе, маѯі́ме
премꙋ́дре, ᲂу҆че́ньми твои́ми всѧ̑ просвѣти́лъ є҆сѝ, цѣвни́це дх҃о́внаѧ, молѝ
хрⷭ҇та̀ бг҃а, спасти́сѧ дꙋша́мъ на́шымъ.

=Дрꙋгі́й тропа́рь мꙋ́ченика, гла́съ д҃:=

~Мч҃никъ тво́й, гдⷭ҇и, неофѵ́тъ, во страда́нїи свое́мъ вѣне́цъ прїѧ́тъ
нетлѣ́нный ѿ тебє̀, бг҃а на́шегѡ: и҆мѣ́ѧй бо крѣ́пость твою̀, мꙋчи́телей
низложѝ, сокрꙋшѝ и҆ де́мѡнѡвъ немощны̑ѧ де́рзѡсти: тогѡ̀ моли́твами спасѝ дꙋ́шы
на́шѧ.

=Послѣ́дованїе мч҃никѡвъ пое́тсѧ на повече́рїи.=

=Канѡ́нъ, є҆гѡ́же краегране́сїе:=

~Четвери́цꙋ пою̀ мꙋ́ченикѡвъ побѣдоно́сныхъ.

=Гла́съ в҃. Пѣ́снь а҃. І҆рмо́съ:=

~Нетре́нꙋ, неѡбы́чнꙋ, немо́креннѡ морскꙋ́ю ше́ствовавъ стезю̀, и҆збра́нный
вопїѧ́ше і҆и҃ль: гдⷭ҇еви пои́мъ, ꙗ҆́кѡ просла́висѧ.

~Свѣ́тлостїю трисо́лнечныѧ благода́ти сла́внїи мч҃ницы ѡ҆зарѧ́еми, воспѣва́ющыѧ
ва́шꙋ па́мѧть всечестнꙋ́ю просвѣти́те, ѿ тмы̀ и҆збавлѧ́юще страсте́й, и҆
ѡ҆бстоѧ́нїй.

~Ѡ҆свѣща́еми всест҃ы́мъ дх҃омъ, мі́ра ѡ҆ста́вльше бꙋ́рю, ᲂу҆дали́стесѧ въ
гора́хъ, мꙋ́дрїи мч҃ницы сла́внїи, къ бж҃е́ственномꙋ страда́нїю ѡ҆бꙋча́еми,
є҆́же и҆ свѣ́тлѡ соверши́сте.

~Оу҆твержда́еми держа́вною зижди́телѧ и҆ всекрѣ́пкою си́лою, бж҃е́ственнїи
мꙋ́чєницы, ѡ҆бꙋрева́ньми мно́гими ꙗ҆ви́стесѧ непрекло́нни въ мꙋ́кахъ, всю̀
попра́вше врагѡ́въ си́лꙋ.

=Бг҃оро́диченъ:=

~Ми́лости мѧ̀, бл҃гослове́ннаѧ влⷣчце, бж҃е́ственныѧ полꙋчи́ти сподо́би
предста́тельствы твои́ми, ро́ждшаѧ <<499>> пло́тїю сло́во ми́лостивѣйшее и҆
благопремѣни́тельное, прїе́млющее къ немꙋ̀ притека́ющыѧ.

=Пѣ́снь г҃. І҆рмо́съ:=

~На ка́мени мѧ̀ вѣ́ры ᲂу҆тверди́въ, разшири́лъ є҆сѝ ᲂу҆ста̀ моѧ̑ на врагѝ моѧ̑,
возвесели́босѧ дꙋ́хъ моѝ, внегда̀ пѣ́ти: нѣ́сть ст҃ъ, ꙗ҆́коже бг҃ъ на́шъ, и҆
нѣ́сть пра́веденъ, па́че тебє̀, гдⷭ҇и.

~Любо́вїю ᲂу҆ѧзвлѧ́еми влⷣчнею, мꙋ̑ки претерпѣ́сте многоѻбра̑зныѧ: жи́лами бо
сꙋро́вѣйше страда́льцы бїе́ми, ѻ҆гне́мъ же ѿвсю́дꙋ лю́тѡ ѡ҆палѧ́еми,
непрекло́нни пребы́сте.

~Оу҆крѣплѧ́еми си́лою гдⷭ҇нею, и҆зыдо́сте къ боре́нїю врага̀, и҆ сего̀
низложи́сте страстоте́рпцы, хрⷭ҇тꙋ̀ зовꙋ́ще: ты̀ є҆сѝ бг҃ъ на́шъ, и҆ нѣ́сть
пра́веденъ, па́че тебє̀, гдⷭ҇и.

~Со а҆́гг҃лы ликꙋ́ющи въ вы́шнихъ, и҆ съ собѡ́ры соединѧ́еми мч҃никѡвъ, съ
ни́ми моли́тесѧ, и҆зба́вити всѧ́кїѧ ско́рби и҆ ѡ҆бстоѧ́нїѧ ва́съ чтꙋ́щыѧ,
бж҃е́ственнїи мч҃ницы.

=Бг҃оро́диченъ:=

~Согла́снѡ тѧ̀, всепѣ́таѧ, благосло́вимъ, є҆́юже на́мъ возсїѧ̀ неизрече́ннѡ
сїѧ́нїе невече́рнее, и҆ вопїе́мъ: спаса́й рабы̑ твоѧ̑ всѧ́кагѡ ѡ҆ѕлобле́нїѧ,
вѣ́рныхъ бо помо́щница ты̀ є҆сѝ.

=Пѣ́снь д҃. І҆рмо́съ:=

~Пою́ тѧ, слꙋ́хомъ бо, гдⷭ҇и, ᲂу҆слы́шахъ и҆ ᲂу҆жасо́хсѧ, до менє́ бо и҆́деши,
менѐ и҆щѧ̀ заблꙋ́ждшаго. тѣ́мъ мно́гое твоѐ снизхожде́нїе, є҆́же на мѧ̀,
прославлѧ́ю, многоми́лостиве.

~Пою́ще благоче́стнѡ, почти́мъ є҆ѵге́нїево дерзнове́нїе, а҆кѵ́лы противле́нїе,
кані́дїево же терпѣ́нїе, кꙋ́пнѡ съ ни́ми почита́юще и҆ ᲂу҆алерїа́новꙋ крѣ́пость.

~Неи́стовствомъ ѡ҆держа́нъ мꙋчи́тель, ᲂу҆́жами растѧ́гнена неми́лостивнѡ би́ти
тѧ̀ повелѣва́етъ, и҆ желѣ́зомъ вельмѝ строга́ти тѧ̀, є҆ѵге́нїе, и҆ свѣща́ми
ѡ҆палѧ́ти тѣ́ло твоѐ.

~Непщева́въ пребезꙋ́мный мꙋчи́тель тве́рдость ва́шꙋ мꙋ́ками разори́ти, мꙋ́дрїи
мч҃ницы, мꙋ́камъ подлага́етъ <<500>> ва́съ горча́йшымъ: но благода́тїю
вседѣ́телѧ хрⷭ҇та̀, сего̀ посрами́сте.

=Бг҃оро́диченъ:=

~Ꙗ҆́кѡ є҆ди́на вѣ́рныхъ по́моще, всеблагослове́ннаѧ бцⷣе, ѿ всѧ́кихъ и҆зба́ви
скорбе́й твоѧ̑ рабы̑, те́плѣ блажа́щыѧ тѧ̀, и҆ въ бж҃е́ственный кро́въ тво́й
притека́ющыѧ.

=Пѣ́снь є҃. І҆рмо́съ:=

~Просвѣще́нїе во тмѣ̀ лежа́щихъ, спасе́нїе ѿча́ѧнныхъ, хрⷭ҇тѐ сп҃се мо́й, къ
тебѣ̀ ᲂу҆́тренюю цр҃ю̀ ми́ра, просвѣти́ мѧ сїѧ́нїемъ твои́мъ: и҆но́гѡ бо ра́звѣ
тебє̀ бо́га не зна́ю.

~Мч҃ническое показꙋ́ѧ вои́стиннꙋ терпѣ́нїе, ста́лъ є҆сѝ ꙗ҆́кѡ а҆дама́нтъ,
гѡ́ркїѧ мꙋ̑ки под̾е́млѧ, и҆ взыва́ѧ зижди́телю бл҃года́рнѡ, мч҃ниче є҆ѵге́нїе:
и҆но́го бо ра́звѣ тебє̀ бо́га не зна́емъ.

~Безвѣ́стїю бо́ги і҆́дѡльскїѧ препосла́лъ є҆сѝ сщ҃е́ннѣйшими твои́ми къ
зижди́телю моли́твами: под̾ѧ́лъ є҆сѝ ра̑ны многоѻбра̑зныѧ, по всемꙋ̀ тѣ́лꙋ,
мꙋ́чениче є҆ѵге́нїе, па́лицами неща́днѡ ᲂу҆ранѧ́емь.

=Бг҃оро́диченъ:=

~И҆зба́ви на́съ, всест҃а́ѧ дв҃о, всѧ́кагѡ вре́да, ты́ бо предста́тельница є҆сѝ
на́ша, надѣ́ющихсѧ на тѧ̀, бцⷣе, и҆ вопїю́щихъ бж҃е́ственномꙋ ржⷭ҇твꙋ̀ твоемꙋ̀:
и҆но́гѡ бо ра́звѣ тебє̀ бо́га не зна́емъ.

=Пѣ́снь ѕ҃. І҆рмо́съ:=

~Ко гдⷭ҇ꙋ ѿ ки́та і҆ѡ́на возопѝ: ты́ мѧ возведѝ и҆зъ глꙋбины̀ а҆́да, молю́сѧ:
да ꙗ҆́кѡ и҆зба́вителю во гла́сѣ хвале́нїѧ, и҆́стины же дх҃омъ пожрꙋ̀ тебѣ̀.

~Простира́еми на дре́вѣ, и҆ желѣ́зомъ стрꙋ́жеми, ꙗ҆́ростїю сꙋдѧ́щагѡ, и҆
жи́лами ссѣка́еми по плещє́мъ неща́днѡ, и҆ ѻ҆гне́мъ ѡ҆палѧ́еми, добропобѣ́днїи
мч҃ницы ра́довахꙋсѧ.

~Терпѣ́лъ є҆сѝ тѣ́ломъ, свѣща́ми ѡ҆палѧ́емь, и҆ на дре́вѣ, сла́вне,
протѧза́емь, є҆ѵге́нїе, и҆ со́лїю ра̑ны неща́днѡ посыпа́ємы, беззако́ннагѡ
мꙋчи́телѧ сꙋровство́мъ. <<501>>

=Бг҃оро́диченъ:=

~Да и҆зба́вимсѧ всѧ́кагѡ навѣ́та и҆ ско́рби, бг҃ора́дованнаѧ, и҆̀же въ тво́й
покро́въ притека́ющїи, и҆ любо́вїю тѧ̀ при́снѡ благоче́стнѡ сла́вѧще, ꙗ҆́кѡ
мт҃рь бж҃їю всенепоро́чнꙋю.

=Сѣда́ленъ, гла́съ д҃. Подо́бенъ:= ~Ꙗ҆ви́лсѧ є҆сѝ дне́сь:

~Красота̀ просїѧ́вши тве́рдыхъ мꙋ́ченикѡвъ, четвери́ца ѡ҆зарѝ четы́ре концы̀
мі́ра зарѧ́ми, страда́ньми мꙋ́ченикѡвъ и҆ си́лами, ѿ ни́хже сїѧ́етъ вели́кїй
є҆ѵге́нїй.

=Пѣ́снь з҃. І҆рмо́съ:=

~Ѻ҆́бразꙋ злато́мꙋ, на по́лѣ деи́рѣ слꙋжи́мꙋ, трїѐ твоѝ ѻ҆́троцы небрего́ша
безбо́жнагѡ велѣ́нїѧ: посредѣ́ же ѻ҆гнѧ̀ вве́ржени, ѡ҆роша́еми поѧ́хꙋ:
бл҃гослове́нъ є҆сѝ, бж҃е ѻ҆тє́цъ на́шихъ.

~По́двиги свѣ́тлыми ѡ҆бле́клсѧ є҆сѝ мꙋ́жески на пре́лесть, и҆ побѣдоно́сецъ, ѽ
є҆ѵге́нїе! бж҃е́ственнымъ манове́нїемъ бы́въ, ѡ҆брѣ́лъ є҆сѝ воздаѧ̑нїѧ трꙋдѡ́въ,
со а҆́гг҃лы же пое́ши: бл҃гослове́нъ є҆сѝ, бж҃е ѻ҆ц҃є́въ на́шихъ.

~Крⷭ҇тъ хрⷭ҇то́въ и҆мꙋ́ще, страда́льцы, ꙗ҆́кѡ бж҃е́ственное ѻ҆рꙋ́жїе, дїа́воле
ѡ҆полче́нїе и҆ мꙋчи́телей противле́нїе, вкꙋ́пѣ низложи́сте, побѣ́ды вѣнцы̀
прїе́мше ѿ жизноно́сныѧ десни́цы страстополо́жника бг҃а.

~Оу҆мо́мъ чи́стымъ мꙋ́къ прилѡ́ги не поколеба́лсѧ є҆сѝ, но непреста́ннѡ, ѽ
є҆ѵге́нїе, па́лицами бїе́мь, и҆зрѧ́днѣйше посѣ́клъ є҆сѝ, мꙋ́чениче,
сопротивле́нїемъ страда́нїй твои́хъ, главы̑ врагѡ́въ и҆ неви́димыхъ
сꙋпоста́тѡвъ.

=Бг҃оро́диченъ:=

~Сѐ вои́стиннꙋ, ꙗ҆́кѡ прорекла̀ є҆сѝ, ро́ди тѧ̀, всечⷭ҇таѧ, всѝ досто́йнѡ
ᲂу҆блажа́емъ, и҆ по до́лгꙋ сла́вимъ: ты́ бо собезнача́льное сло́во ѻ҆́ч҃ее
родила̀ є҆сѝ, за є҆́же спастѝ человѣ́ки, воплоще́нное и҆зъ тебє̀.

=Пѣ́снь и҃. І҆рмо́съ:=

~Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ снизше́дшаго, <<502>> и҆
пла́мень въ ро́сꙋ прело́жшаго бг҃а, по́йте, дѣла̀, ꙗ҆́кѡ гдⷭ҇а, и҆ превозноси́те
во всѧ̑ вѣ́ки.

~Всѧ́комꙋ лꙋка́вномꙋ кова́рствꙋ гони́телей сопроти́висѧ ᲂу҆алерїа́нъ же, и҆
сла́вный съ ни́мъ а҆кѵ́ла, и҆ бж҃е́ственный є҆ѵге́нїй, кꙋ́пнѡ со страда́льцемъ
кані́дїемъ до́блественнымъ.

~Бг҃оза́рнаѧ чꙋ́дныхъ стрⷭ҇тоте́рпцєвъ хрⷭ҇то́выхъ наста̀ па́мѧть, ᲂу҆алерїа́на
же и҆ є҆ѵге́нїа кꙋ́пнѡ, а҆кѵ́лы бж҃е́ственнагѡ и҆ кані́дїа, ю҆́же ра́достнѡ
соверша́емъ любо́вїю.

~Свѣтови́дными лꙋча́ми ѡ҆блиста́ющи на́мъ свѣ́тлѡ, наста̀ лѣ́тнѧѧ па́мѧть
стрⷭ҇тоте́рпцєвъ хрⷭ҇то́выхъ, а҆кѵ́лы бж҃е́ственнагѡ, и҆ кані́дїа кꙋ́пнѡ, и҆
є҆ѵге́нїа и҆ ᲂу҆алерїа́на.

=Бг҃оро́диченъ:=

~Соприсносꙋ́щный ѻ҆ц҃ꙋ̀, и҆ собезнача́льный сн҃ъ и҆зъ тебє̀ про́йде въ
послѣ̑днѧѧ лѣ̑та, за є҆́же спасти́ ны, дв҃о чⷭ҇таѧ неискꙋсобра́чнаѧ: є҆го́же не
преста́й на́мъ ᲂу҆милостивлѧ́ющи.

=Пѣ́снь ѳ҃. І҆рмо́съ:=

=Ѿ= бг҃а бг҃а сло́ва, неизрече́нною мꙋ́дростїю прише́дшаго ѡ҆бнови́ти а҆да́ма,
ꙗ҆́дїю въ тлѣ́нїе па́дшаго лю́тѣ, ѿ ст҃ы́ѧ дв҃ы неизрече́ннѡ воплоти́вшагосѧ
на́съ ра́ди, вѣ́рнїи, є҆диномꙋ́дреннѡ пѣ́сньми велича́емъ.

~Стремле́нїе побѣди́лъ є҆сѝ мꙋчи́телей, по мно́жайшихъ мꙋ́кахъ преше́дъ къ бг҃ꙋ
прера́достнѡ, побѣ́ды по́чєсти прїе́мъ ꙗ҆́кѡ ѻ҆рꙋ́жникъ до́блественный, ꙗ҆́кѡ
вели́къ хра́брникъ, ꙗ҆́кѡ и҆збра́нный хрⷭ҇то́въ во́инъ, є҆ѵге́нїе
всеизѧ́щнѣйшїй.

~Со а҆́гг҃льскими ли́ки и҆ мч҃ническими собо́ры совокꙋ́пльшесѧ, и҆ пра́ведныхъ
чи́ны, ны́нѣ съ ни́ми моли́тесѧ, ва́съ воспѣва́ющымъ дарова́ти ѡ҆чище́нїе
грѣхѡ́въ, и҆ всѧ́кихъ бѣ́дъ, мꙋ́чєницы, и҆збавле́нїе.

=Ѡ҆= на́съ соверша́ющихъ свѣ́тлꙋю ва́шꙋ па́мѧть, є҆ѵге́нїе бг҃омꙋ́дре,
благоче́стнѡ, мꙋ́чениче а҆кѵ́ло всесла́вне, и҆ <<503>> ᲂу҆алерїа́не съ
кані́дїемъ сострада́льцемъ, прилѣ́жнѡ ᲂу҆моли́те хрⷭ҇та̀ преблага́го.

=Бг҃оро́диченъ:=

~Тѧ̀, всест҃а́ѧ дв҃о, а҆́гг҃лѡвъ мно́жєства и҆ всѣ́хъ человѣ̑къ ро́ди
прера́достнѡ ᲂу҆блажа́ютъ: всѣ́хъ бо сп҃са, и҆ зижди́телѧ, и҆ влⷣкꙋ и҆ бг҃а
породила̀ є҆сѝ, є҆го́же ѡ҆ на́съ молѝ.

=Стїхи̑ры, гла́съ в҃. Подо́бенъ:= ~Є҆гда̀ ѿ дре́ва тѧ̀:

~Пѣ́сньми восхва́лимъ, вѣ́рнїи, и҆́стиннѡ бж҃е́ствєнныѧ ѻ҆рꙋ́жники и҆
страда́льцы хрⷭ҇тѡ́вы: мꙋ́драго є҆ѵге́нїа и҆ ᲂу҆алерїа́на, кані́дїа сла́внаго и҆
сострада́льца, кꙋ́пнѡ со а҆кѵ́лою, вѣ́рнѡ ᲂу҆блажа́юще сїѧ̑, ꙗ҆́кѡ пострада́вшыѧ
стра́ннѡ, ꙗ҆́кѡ въ ча́съ ѡ҆сꙋжде́нїѧ на́съ и҆з̾е́млютъ мꙋче́нїѧ.

~Мꙋ́чениче страстоте́рпче хрⷭ҇то́въ, твоѐ вервьмѝ тѣ́ло налѧца́емо, ꙗ҆́ростїю
мꙋчи́телѧ ѕѣ́льнѡ строга́шесѧ, неща́днѡ же ѡ҆палѧ́шесѧ, бїе́мо, мꙋ́чениче,
свѣща́ми ѡ҆палѧ́емо, и҆ притрыва́емо со́лїю, и҆ ѻ҆́цтомъ лютѣ́йшимъ: ты́ же
претерпѣ́лъ є҆сѝ всѧ̑, є҆ѵге́нїе бл҃же́нне, ра́ди гдⷭ҇а.

~Зако́нъ спаси́тельный ꙗ҆́вѣ и҆мѣ́ѧ въ се́рдцы твое́мъ, мꙋ́чениче, мі́ръ
ѡ҆ста́вилъ є҆сѝ, гора́мъ же прибли́жилсѧ є҆сѝ, къ бж҃е́ственномꙋ страда́нїю
ѡ҆бꙋча́ѧсѧ, блаже́нне, вои́стиннꙋ соверше́нномꙋ: є҆́же и҆ прїе́млѧ ра́дꙋѧсѧ
претерпѣ́лъ є҆сѝ всѐ тѣлесѐ строга́нїе, и҆ ѻ҆гнѧ̀ лютѣ́йшее, ᲂу҆алерїа́не
мꙋ́чениче, попале́нїе.

=Сла́ва, и҆ ны́нѣ, бг҃оро́диченъ:=

~Ра́дꙋйсѧ, всѧ̀ тва́рь тебѣ̀ вопїе́тъ: ра́дꙋйсѧ, всест҃а́ѧ дв҃о: ра́дꙋйсѧ,
ски́птре даві́довъ: ра́дꙋйсѧ, прозѧ́бшаѧ гро́здъ та́йный: ра́дꙋйсѧ, две́ре
нбⷭ҇наѧ и҆ неѡпали́маѧ кꙋпино̀: ра́дꙋйсѧ, свѣ́те всемі́рный: ра́дꙋйсѧ, всѣ́хъ
ра́досте: ра́дꙋйсѧ, застꙋпле́нїе: ра́дꙋйсѧ, чи́стѣ притека́ющихъ въ твою̀
по́мощь, всенепоро́чнаѧ.

=Крⷭ҇тобг҃оро́диченъ:=

~Є҆гда̀ нескве́рнаѧ а҆́гница ви́дѣ своего̀ а҆́гнца, на заколе́нїе ꙗ҆́кѡ
человѣ́ка во́лею влеко́ма, пла́чꙋщи глаго́лаше: <<504>> безча́дствовати мѧ̀
ны́нѣ тщи́шисѧ, хрⷭ҇тѐ, ро́ждшꙋю тѧ̀, что̀ сїѐ сотвори́лъ є҆сѝ, и҆зба́вителю
всѧ́ческихъ; ѻ҆ба́че воспѣва́ю и҆ сла́влю твою̀, ю҆́же па́че ᲂу҆ма̀ и҆ сло́ва,
кра́йнюю бла́гость, чл҃вѣколю́бче.

=На ᲂу҆́трени є҆ди́нъ канѡ́нъ ѻ҆ктѡ́иха: и҆ ст҃ы́хъ два̀.=

=Канѡ́нъ прпⷣбнагѡ, є҆гѡ́же краегране́сїе кромѣ̀ бг҃оро́дичнѡвъ:=

~Всевелича́йшїй маѯі́мъ да сла́витсѧ. =Творе́нїе і҆ѡа́нна мона́ха.=

=Гла́съ и҃. Пѣ́снь а҃. І҆рмо́съ:=

~Пои́мъ гдⷭ҇еви, прове́дшемꙋ лю́ди своѧ̑ сквозѣ̀ чермно́е мо́ре, ꙗ҆́кѡ є҆ди́нъ
сла́внѡ просла́висѧ.

~Всю̀ мнѣ̀ бг҃одꙋхнове́ннꙋю ѿ медото́чнагѡ и҆ сла́дкагѡ твоегѡ̀ и҆ска́пай
ѧ҆зы́ка, бж҃е́ственный маѯі́ме, благода́ть дх҃а.

~Ѻ҆́гнь горѧ́щь ꙗ҆ви́лсѧ є҆сѝ на є҆́рєси, блаже́нне: ꙗ҆́кѡ бо тро́стїе сїѧ̑
и҆знꙋри́лъ є҆сѝ ре́вностїю дх҃а.

~Безслове́сное предложи́сѧ ѿ ѕлочести́вѣйшагѡ произволе́нїѧ, є҆диново́льное
ᲂу҆че́нїе: словесы́ же твои́ми, ѻ҆́ч҃е, ѡ҆бличи́сѧ.

=Бг҃оро́диченъ:=

~Ве́сь жела́нїе, и҆зъ ᲂу҆тро́бы твоеѧ̀, бг҃оневѣ́сто, благоизво́ливый
роди́тисѧ, и҆ сла́дость є҆́сть и҆ свѣ́тъ незаходи́мый.

=Канѡ́нъ мꙋ́ченика, гла́съ то́йже є҆гѡ́же краегране́сїе:=

~Хрⷭ҇то́въ са́дъ тѧ̀, мч҃ниче, благохвалю̀ но́вый. =Творе́нїе і҆ѡ́сифово.=

=Пѣ́снь а҃. І҆рмо́съ:=

~Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀ и҆збѣжа́въ, і҆и҃льтѧнинъ
вопїѧ́ше: и҆зба́вителю и҆ бг҃ꙋ на́шемꙋ пои́мъ.

~Хрⷭ҇то́въ тѧ̀, всеблаже́нне, но́вый са́дъ, въ вертогра́дѣ процвѣ́тшїй
мꙋ́ченичестѣмъ, и҆ свѧщє́нныѧ плоды̀ бл҃гоче́стїѧ и҆зрасти́вша, позна́вше
пое́мъ, неофѵ́те.

~Глаго́лѡвъ бж҃е́ственныхъ и҆спо́лнитель показа́всѧ, <<505>> блаже́нне, ѿ
младе́нства благꙋ́ю ча́сть мꙋ́дрѣ и҆збра́лъ є҆сѝ, и҆ наста́вникъ заблꙋ́ждшымъ
бы́лъ є҆сѝ.

~Ви́дѣти жела́ѧ хрⷭ҇та̀, пло́тїю и҆з̾ дв҃ы младе́нствовавшаго на́съ ра́ди,
младе́нецъ сы́й, младе́нцєвъ къ соверше́нствꙋ водѧ́й мꙋдрова́нїе.

~И҆ска́паѧй, бг҃омꙋ́дре, сла́дость бг҃оразꙋ́мїѧ и҆з̾ ᲂу҆́стъ свѧще́нныхъ, дꙋ́шы
ѡ҆чарѡ́ванныѧ ѕло́бою чꙋжда́гѡ че́стнѡ ᲂу҆слади́лъ є҆сѝ.

=Бг҃оро́диченъ:=

~Ро́ждшаѧ є҆стество́мъ содѣ́телѧ, ѡ҆божи́ла є҆сѝ всѐ сꙋщество̀ земноро́дныхъ:
тѣ́мже тѧ̀ вои́стиннꙋ бцⷣꙋ и҆сповѣ́дꙋемъ, дв҃о бг҃оневѣ́сто.

=Пѣ́снь г҃. І҆рмо́съ:=

~Ты̀ є҆сѝ ᲂу҆твержде́нїе притека́ющихъ къ тебѣ̀, гдⷭ҇и, ты̀ є҆сѝ свѣ́тъ
ѡ҆мраче́нныхъ, и҆ пое́тъ тѧ̀ дꙋ́хъ мо́й.

~Велича́йшїй маѯі́мъ бл҃гочести́выѧ хрⷭ҇то́вы вѣ́ры всеи́стиннѡ проповѣ́дникъ
же и҆ мꙋ́ченикъ показа́сѧ кро́вїю.

~Маѯі́ме блаже́нне, ты̀ поще́нїемъ бы́лъ є҆сѝ бг҃олѣ́пное любомꙋ́дрїѧ и҆
чи́стое жили́ще.

~И҆злїѧ̀ ѧ҆зы́къ тво́й рѣкꙋ̀ хрⷭ҇то́выхъ ᲂу҆че́нїй, бл҃гоче́стне, маѯі́ме
всебл҃же́нне, премꙋ́дрости пита́тель.

=Бг҃оро́диченъ:=

~Да стезю̀, влⷣко, ко ст҃ы́ни ведꙋ́щꙋю, пока́жеши на́мъ, во ᲂу҆тро́бꙋ всест҃ꙋ́ю
всест҃ѡ всели́лсѧ є҆сѝ.

=И҆́нъ. І҆рмо́съ то́йже.=

~Всего̀ возложе́на тѧ̀ всеще́дромꙋ сло́вꙋ, чи́стый дꙋ́хъ соблюда́ше невреди́ма,
сла́вне.

~Воспѣ́ша гдⷭ҇а мно́жєства люде́й вѣ́рныхъ, ви́дѣвше тобо́ю, мꙋ́чениче,
ро́ждшїѧ тѧ̀ и҆з̾ ме́ртвыхъ воста́нїе.

~Свѣ́томъ ѡ҆блиста́ющаѧ голꙋби́ца гла́сомъ живы́мъ тѧ̀ и҆ пꙋте́мъ
спаси́тельнымъ призыва́етъ, неофѵ́те.

=Бг҃оро́диченъ:=

~Пѣ́нїе ра́достное ро́дъ человѣ́ческїй при́снѡ приноша́етъ тебѣ̀, мт҃и бж҃їѧ,
безсме́ртїе тебє̀ ра́ди воспрїе́мшїй. <<506>>

=Конда́къ, гла́съ и҃. Подо́бенъ:= ~Взбра́нной:

~Трⷪ҇цы рачи́телѧ и҆ вели́каго маѯі́ма, наꙋча́юща ꙗ҆́снѡ вѣ́рѣ бжⷭ҇твеннѣй,
є҆́же сла́вити хрⷭ҇та̀ во двꙋ̀ є҆стества́хъ, во́лѧхъ же и҆ дѣ́йствахъ сꙋ́ща, въ
пѣ́снехъ досто́йныхъ, вѣ́рнїи, почти́мъ взыва́юще: ра́дꙋйсѧ, проповѣ́дниче
вѣ́ры.

=Та́же сѣда́ленъ, гла́съ є҃. Подо́бенъ:= ~Собезнача́льное сло́во:

~Гонє́нїѧ претерпѣ́въ за вѣ́рꙋ, ѿгна́лъ є҆сѝ, ѻ҆́ч҃е, всѧ́кꙋ є҆́ресь, ѿсѣ́ченъ
же съ рꙋко́ю ѧ҆зы́къ, маѯі́ме, и҆сповѣ́данїѧ благолѣ́пный ѿ рꙋкѝ творца̀ прїѧ́лъ
є҆сѝ вѣне́цъ, блаже́нне. є҆го́же ны́нѣ непреста́ннѡ молѝ, поми́ловатисѧ дꙋша́мъ
на́шымъ.

=Сла́ва, мꙋ́ченика, гла́съ д҃. Подо́бенъ:= ~Вознесы́йсѧ на крⷭ҇тъ:

~Новоцвѣ́тный ꙗ҆́коже са́дъ прозѧ́блъ є҆сѝ, въ вертогра́дѣхъ хрⷭ҇то́выхъ
страстоте́рпцєвъ, плоды̀ бж҃е́ственнагѡ ра́зꙋма прине́слъ є҆сѝ, и҆́миже
пита́ютсѧ вѣ́рнѡ тѧ̀ чтꙋ́ще, сла́вне неофѵ́те, страда́льче доблемꙋ́дренный. но
твои́ми моли́твами на́съ всегда̀ спаса́й, бг҃ꙋ предстоѧ̀.

=И҆ ны́нѣ, бг҃оро́диченъ:=

~По бз҃ѣ въ тво́й, бцⷣе, прибѣ́гъ смире́нный покро́въ бж҃е́ственный, припа́даѧ
молю́сѧ: поми́лꙋй, пречи́стаѧ, ꙗ҆́кѡ превзыдо́ша главꙋ̀ мою̀ грѣсѝ, и҆ бою́сѧ,
влⷣчце, мꙋ́къ, и҆ трепе́щꙋ. Моле́нїе сотворѝ, чⷭ҇таѧ, къ сн҃ꙋ твоемꙋ̀, ѿ си́хъ
и҆зба́вити мѧ̀.

=Крⷭ҇тобг҃оро́диченъ:=

~И҆з̾ безнача́льнагѡ ѻ҆ц҃а̀ рожде́ннаго, напослѣ́докъ тѧ̀ пло́тїю ро́ждшаѧ, на
крестѣ̀ ви́сѧща зрѧ́щи, хрⷭ҇тѐ, ᲂу҆вы̀ мнѣ̀, любе́знѣйшїй і҆и҃се, вопїѧ́ше:
ка́кѡ сла́вимый ꙗ҆́кѡ бг҃ъ ѿ а҆́гг҃лъ, ѿ беззако́нныхъ ны́нѣ человѣ́кѡвъ, сн҃е,
хотѧ̀ распина́ешисѧ; пою́ тѧ, долготерпѣли́ве.

=Пѣ́снь д҃. І҆рмо́съ:=

~Оу҆слы́шахъ, гдⷭ҇и, смотре́нїѧ твоегѡ̀ та́инство, разꙋмѣ́хъ дѣла̀ твоѧ̑, и҆
просла́вихъ твоѐ бж҃ество̀. <<507>>

~Земноро́дныхъ тѧ̀ почита́ютъ, и҆ небе́сныхъ чи́ни чꙋдѧ́тсѧ: любо́вїю бо
мꙋ́дрости показа́лсѧ є҆сѝ, ѻ҆́ч҃е, ꙗ҆́кѡ безпло́тенъ.

~Сꙋ́ровъ ᲂу҆́бѡ мꙋчи́тель, но терпѣ́нїе твоѐ непрекло́нно: тѣ́мъ ты̀ ᲂу҆́бѡ
ᲂу҆блажи́лсѧ є҆сѝ, вселꙋка́вый же и҆зве́ржесѧ.

~Состра́ждетъ тебѣ̀, маѯі́ме, ᲂу҆ченикѡ́въ дво́ица преблаже́ннаѧ, твои̑мъ
страда́нїємъ приѡбщи́вшесѧ: тѣ́мже и҆ по́честей ра́внѡ полꙋчи́ша.

~Тече́нїемъ твоеѧ̀ кро́ве напаѧ́ема цр҃ковь хрⷭ҇то́ва, прозѧба́етъ ѻ҆те́ческагѡ
преда́нїѧ бжⷭ҇твенное сѣ́мѧ, твои́мъ ᲂу҆че́нїемъ, преподо́бне.

=Бг҃оро́диченъ:=

~И҆зба́вльшесѧ ржⷭ҇тво́мъ твои́мъ грѣхо́внагѡ до́лга, всенепоро́чнаѧ,
ра́достное пѣ́нїе возсыла́емъ тебѣ̀, бг҃оневѣ́сто.

=И҆́нъ. І҆рмо́съ то́йже.=

~Житїѧ̀ твоегѡ̀ непоро́чное, и҆ ра́зꙋма неꙋжа́сное, мно́жєства премнѡ́га
зрѧ́ще, къ бг҃ꙋ пристꙋпи́ша, мꙋ́чениче сла́вне.

~Го́рꙋ дости́гъ всели́лсѧ є҆сѝ, бж҃е́ственнымъ наставлѧ́емь, бл҃же́нне, дх҃омъ:
ѿ а҆́гг҃ла же пита́емь, а҆́гг҃лѡвъ ꙗ҆ви́лсѧ є҆сѝ равностоѧ́теленъ.

~Сострада́тельнѡ расточи́въ, да́лъ є҆сѝ ᲂу҆бѡ́гимъ, ꙗ҆́коже повелѣ́но бы́сть,
возме́здїе прїе́млѧ, блаже́нне, во вѣ́ки непреходи̑мыѧ.

=Бг҃оро́диченъ:=

~Во́льнѡ ѡ҆бнища́вшаго бога́тствомъ бл҃гости, пребж҃е́ственнаго, бцⷣе, родила̀
є҆сѝ, на́шꙋ нищетꙋ̀ ᲂу҆ще́дрившаго.

=Пѣ́снь є҃. І҆рмо́съ:=

~Оу҆́тренююще вопїе́мъ тѝ, гдⷭ҇и, спаси́ ны: ты́ бо є҆сѝ бг҃ъ на́шъ, ра́звѣ
тебє̀, и҆но́гѡ не вѣ́мы.

~Ра́зꙋмъ земноро́дныхъ собра́въ и҆ нбⷭ҇ныхъ, впра́вдꙋ фїлосо́фъ и҆менꙋ́етсѧ
маѯі́мъ.

~Премꙋ́дрости безмѣ́рнымъ жела́нїемъ, хрⷭ҇та̀ твоегѡ̀ подо́бникъ и҆зрѧ́днѣйшїй
ꙗ҆ви́лсѧ є҆сѝ, сла́вный маѯі́ме. <<508>>

~Гнѣ́вомъ и҆згна́нъ бы́лъ є҆сѝ мꙋчи́телѧ, ѡ҆брѣ́лъ же є҆сѝ, бл҃же́нне, і҆и҃са
ᲂу҆тѣше́нїе.

=Бг҃оро́диченъ:=

~Тѧ̀ бцⷣꙋ невѣ́дꙋщїи бг҃ома́ти, свѣ́та да не ᲂу҆́зрѧтъ ро́ждшагѡсѧ и҆зъ тебє̀,
пречⷭ҇таѧ.

=И҆́нъ. І҆рмо́съ:=

~Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀
є҆́сть чꙋжда́ѧ тма̀ ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей твои́хъ
пꙋти̑ моѧ̑ напра́ви, молю́сѧ.

~Та̑инъ неизрече́нныхъ и҆спо́лненъ бы́въ, досточꙋ́дне, къ предлежа́щымъ
страда́нїѧ ра́дꙋѧсѧ ѿлꙋчи́лсѧ є҆сѝ мꙋ́жєскимъ подвигѡ́мъ, не ᲂу҆боѧ́всѧ мꙋ́къ,
нижѐ сме́рти, мꙋ́чениче неофѵ́те.

~Неизрече́ннымъ промышле́нїемъ твоѧ̑ направлѧ́ющагѡ шє́ствїѧ, сла́вне,
предста́вше бж҃е́ственнїи а҆́гг҃ли, къ по́двигꙋ влеча́хꙋ тѧ̀ ѿ горы̀, ꙗ҆́коже
дрꙋга́го мѡѷсе́а, просла́вленна лице́мъ бж҃е́ственными свѣтлостьмѝ.

~Глаго́лъ жи́въ въ се́рдцѣ и҆мѣ́ѧ, всесла́вне мꙋ́чениче неофѵ́те,
дерзнове́ннымъ ᲂу҆мо́мъ гони́телємъ вопїѧ́лъ є҆сѝ: самозва́нъ не и҆́щꙋщымъ мѧ̀
ѡ҆брѣто́хсѧ ны́нѣ, ѡ҆бличи́ти ва́шеѧ вѣ́ры не́мощь.

=Бг҃оро́диченъ:=

~Є҆́же пре́жде всѣ́хъ вѣкѡ́въ, ѻ҆трокови́це всенепоро́чнаѧ, бж҃е́ственное
та́инство сокрове́нное тобо́ю позна́сѧ концє́мъ, сн҃ъ и҆ сло́во бж҃їе, пло́ть
бы́въ, и҆ ѡ҆божи́въ, дв҃о, человѣ́ка.

=Пѣ́снь ѕ҃. І҆рмо́съ:=

~Ри́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ свѣ́томъ, ꙗ҆́кѡ ри́зою, многоми́лостиве
хрⷭ҇тѐ бж҃е на́шъ.

~Непреста́ннѡ прино́сиши бг҃ꙋ, бг҃омꙋ́дре, мольбꙋ̀, дꙋше́вныхъ же и҆ тѣле́сныхъ
страсте́й и҆ тлѣ́нїѧ мѧ̀ и҆зба́вити.

~И҆зсꙋши́сѧ є҆ресе́й и҆сто́чникъ мꙋ́тный ве́сь, сла́вне маѯі́ме, загражда́емь
шꙋ́момъ ѧ҆зы́ка твоегѡ̀.

~Ѡ҆чи́сти мѧ̀, є҆ди́не бл҃же, и҆ и҆сто́чникъ бл҃года́ти, хрⷭ҇тѐ, се́рдцꙋ моемꙋ̀
твоегѡ̀ преподо́бнагѡ моли́твами и҆сточѝ. <<509>>

=Бг҃оро́диченъ:=

~Краснѣ́йшїй па́че всѣ́хъ человѣ̑къ, сн҃ъ тво́й, всечⷭ҇таѧ, добро́тою
бж҃ества̀, а҆́ще и҆ пло́ть на́съ ра́ди бы́сть.

=И҆́нъ. І҆рмо́съ:=

~Моли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀ печа̑ли моѧ̑, ꙗ҆́кѡ ѕѡ́лъ дꙋша̀
моѧ̀ и҆спо́лнисѧ, и҆ живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ і҆ѡ́на: ѿ
тлѝ, бж҃е, возведи́ мѧ.

~Возвыша́емь на дре́вѣ, всебл҃же́нне, желѣ́зомъ по ре́брѡмъ стро́ганъ бы́лъ
є҆сѝ неми́лостивнѡ, и҆ льсти́вагѡ ѡ҆бличе́ньми ѡ҆жесточе́нное се́рдце расто́рглъ
є҆сѝ, повелѣва́ющагѡ жре́ти богѡ́мъ, и҆ бг҃а ѿврещи́сѧ безсме́ртнагѡ.

~Растерза́емь и҆ вѧ́жемь, мч҃ниче, свѧза́лъ є҆сѝ до конца̀ ле́сть, и҆ врага̀
безчи̑ннаѧ шє́ствїѧ бездѣ̑льна показа́лъ є҆сѝ си́лою дх҃а, и҆ поте́клъ є҆сѝ къ
нб҃сѝ вѣнцено́сецъ гдⷭ҇ꙋ предста́ти.

~Оу҆слади́всѧ добро́тами влⷣки, и҆ томꙋ̀ прилѣпи́лсѧ є҆сѝ, зовы́й: сло́ве
бж҃їй, тебє̀ ра́ди поже́ршагѡсѧ во́лею а҆́зъ закала́юсѧ, подо́бѧсѧ преѧ́вственнѣ
честны̑мъ твои̑мъ и҆ бж҃е́ствєннымъ страда́нїємъ.

=Бг҃оро́диченъ:=

~Пресвѣ́тлый ꙗ҆ви́ласѧ є҆сѝ прⷭ҇то́лъ цр҃ѧ̀ нбⷭ҇нагѡ, дв҃о, на не́мже пло́тїю
воспочѝ во́лею, и҆ мно́гїй на́шъ до́лгъ ѿѧ́тъ: и҆ посадѝ на ѻ҆́ч҃емъ прⷭ҇то́лѣ
человѣ́ка, ꙗ҆́коже благоволи́лъ є҆́сть.

=Конда́къ, гла́съ ѕ҃. Подо́бенъ:= ~Є҆́же ѡ҆ на́съ и҆спо́лнивъ:

~Свѣ́тъ трисїѧ́нный, все́льшїйсѧ въ дꙋ́шꙋ твою̀, сосꙋ́дъ и҆збра́нъ показа́ тѧ,
всебл҃же́нне, ꙗ҆влѧ́юща бж҃е́ствєннаѧ концє́мъ, неꙋдобопости́жныхъ разꙋмѣ́нїй
ты̀ сказꙋ́ѧй, бл҃же́нне, и҆ трⷪ҇цꙋ всѣ̑мъ, маѯі́ме, возпроповѣ́дꙋѧй ꙗ҆́снѡ,
пресꙋ́щнꙋю безнача́льнꙋю.

=І҆́косъ:=

~Подража́тель ꙗ҆ви́всѧ сп҃совыхъ стрⷭ҇те́й, и҆ того̀ въ дꙋшѝ твое́й и҆мѣ́ѧ,
всебл҃же́нне, восхождє́нїѧ въ се́рдцы <<510>> твое́мъ возложи́лъ є҆сѝ,
пребога́те: то́й же тебѣ̀ подадѐ благода́ть съ нб҃сѐ. Сопроти́вилбосѧ є҆сѝ
мꙋчи́телємъ, мꙋ́дре, мꙋ́жески, безнача́льнꙋю и҆ бж҃е́ственнꙋю и҆ є҆диносꙋ́щнꙋю
трⷪ҇цꙋ проповѣ́дꙋѧ, и҆ ѡ҆блича́ѧ ѕлосла̑вныѧ и҆ бг҃обѡ́рныѧ: безчи́слєнныѧ
претерпѣ́лъ є҆сѝ напа̑сти, всехва́льне, ѧ҆зы́ка ѿрѣ́занїе бг҃осло́внагѡ,
преподо́бне, и҆ твоеѧ̀ рꙋкѝ вкꙋ́пѣ: не преста́лъ же є҆сѝ ты̀ со дерзнове́нїемъ
глаго́лѧ и҆ ᲂу҆твержда́ѧ вѣ̑рныѧ бжⷭ҇твенными твои́ми ᲂу҆чє́нїи, трⷪ҇цꙋ всѣ̑мъ
лю́демъ проповѣ́дꙋѧ ꙗ҆́снѡ, пресꙋ́щнꙋю безнача́льнꙋю.

=Пѣ́снь з҃. І҆рмо́съ:=

=Ѿ= і҆ꙋде́и доше́дше ѻ҆́троцы въ вавѷлѡ́нѣ и҆ногда̀, вѣ́рою трⷪ҇ческою пла́мень
пе́щный попра́ша, пою́ще: ѻ҆тцє́въ бж҃е, благослове́нъ є҆сѝ.

~Є҆ди́но є҆стество̀ трⷪ҇цы, є҆ди́но хотѣ́нїе ре́клъ є҆сѝ, є҆ди́но дѣ́йство:
бг҃а же вопло́щшагосѧ во двою̀ є҆стествꙋ̑, хотѣ̑нїю же и҆ дѣ̑йствꙋ проповѣ́далъ
є҆сѝ, ѻ҆ц҃є́въ на́шихъ бж҃е, бл҃гослове́нъ є҆сѝ.

~Не вѡ́ли двѣ̀ раздѣлѧ́ємыѧ, ра́зꙋма проти́вностїю, ка́чествомъ же па́че
проповѣ́далъ є҆сѝ, ѻ҆́ч҃е, є҆сте́ственнымъ ра́знствꙋющыѧ, ѻ҆ц҃є́въ на́шихъ бж҃е,
блгⷭ҇лове́нъ є҆сѝ.

~Сто́лпъ правосла́вїѧ, бжⷭ҇твєннаѧ твоѧ̑ словеса̀, ѻ҆́ч҃е, держа́ще, є҆ди́наго
ѿ трⷪ҇цы во двꙋ́хъ сꙋщества́хъ и҆ во́лѧхъ почита́емъ, ѻ҆ц҃є́въ на́шихъ бж҃е,
бл҃гослове́нъ є҆сѝ.

=Бг҃оро́диченъ:=

~Ю҆́наго носѧ́щи млⷣнца пре́жде всѣ́хъ вѣкѡ́въ бг҃а, всенепоро́чнаѧ, и҆зъ тебє̀
вопло́щшагосѧ, не преста́й молѧ́щи спастѝ пою́щыѧ: ѻ҆ц҃є́въ на́шихъ бж҃е,
бл҃гослове́нъ є҆сѝ.

=И҆́нъ. І҆рмо́съ:=

~Ѻ҆́троцы є҆вре́йстїи въ пещѝ попра́ша пла́мень дерзнове́ннѡ, и҆ на ро́сꙋ
ѻ҆́гнь преложи́ша, вопїю́ще: бл҃гослове́нъ є҆сѝ, гдⷭ҇и бж҃е, во вѣ́ки. <<511>>

~Пе́щь живогорѧ́щꙋ сотвори́въ пребеззако́нный, въ се́й заключа́етъ на трѝ дни̑,
не ѡ҆пали́лсѧ же є҆сѝ ѿню́дъ, вопїѧ̀, неофѵ́те: бл҃гослове́нъ є҆сѝ, гдⷭ҇и бж҃е,
во вѣ́ки.

~Наслажда́ешисѧ пѣ́сней пресла́внѡ, стоѧ́щꙋ тѝ посредѣ̀ пла́мене, бл҃же́нне,
роса́ бо бж҃їѧ прохлажда́ше тѧ̀, мꙋ́чениче, вопїю́ща: бл҃гослове́нъ є҆сѝ, гдⷭ҇и
бж҃е, во вѣ́ки.

~Велича́йшее чꙋ́до ᲂу҆дивлѧ́ѧ всѧ́къ ᲂу҆́мъ, въ тебѣ̀ содѣ́ѧнное, и҆́бо ѻ҆́гнь
ника́коже ѡ҆пали́ тѧ, бг҃омꙋ́дре, разлїѧ́всѧ попалѝ ѻ҆гнѧ̀ наслѣ́дники.

=Бг҃оро́диченъ:=

~Ꙗ҆ви́ласѧ є҆сѝ а҆́гг҃лѡвъ превы́шши, совѣ́та вели́кагѡ а҆́гг҃ла ро́ждши, бцⷣе
чⷭ҇таѧ, є҆мꙋ́же всѝ пѣснопое́мъ: благослове́нъ є҆сѝ, гдⷭ҇и бж҃е, во вѣ́ки.

=Пѣ́снь и҃. І҆рмо́съ:=

~Побѣди́тели мꙋчи́телѧ и҆ пла́мене бл҃года́тїю твое́ю бы́вше, за́повѣдемъ
твои̑мъ ѕѣлѡ̀ прилѣжа́ще, ѻ҆́троцы вопїѧ́хꙋ: бл҃гослови́те, всѧ̑ дѣла̀ гдⷭ҇нѧ,
гдⷭ҇а.

~Весьма̀ возлюби́въ превозлюби́вшаго ро́дъ человѣ́ческїй, крⷭ҇тъ тво́й взѧ́лъ
є҆сѝ, и҆ томꙋ̀, бл҃же́нне, сраспѧ́лсѧ є҆сѝ, благослови́те поѧ̀, дѣла̀ гдⷭ҇нѧ,
гдⷭ҇а.

~Оу҆страни́всѧ всѧ́кїѧ сла́сти, бл҃же́нне, смертоно́сныѧ, тебѐ содѣ́лалъ є҆сѝ
всего̀ нескве́рно зерца́ло бж҃е́ственное, поѧ̀: бл҃гослови́те, всѧ̑ дѣла̀
гдⷭ҇нѧ, гдⷭ҇а.

~Живоно́снꙋ зарю̀ ѿ є҆ди́нагѡ бжⷭ҇тва̀ трїѷпоста́снагѡ прїе́мъ, ꙗ҆ви́лсѧ є҆сѝ
сꙋ́щымъ во тмѣ̀ со́лнце заблꙋ́ждшымъ, бл҃гослови́те, поѧ̀, всѧ̑ дѣла̀ гдⷭ҇нѧ,
гдⷭ҇а.

=Бг҃оро́диченъ:=

~Жи́зни тѧ̀ мт҃рь и҆ бг҃а роди́тельницꙋ позна́вше, правосла́вною вѣ́рою всѝ
блажи́мъ, бг҃ороди́тельнице, бл҃госло́вѧще кꙋ́пнѡ ржⷭ҇тво̀ твоѐ, чⷭ҇таѧ, и҆
превозносѧ́ще во вѣ́ки.

=И҆́нъ. І҆рмо́съ:=

~Седмери́цею пе́щь халде́йскїй мꙋчи́тель бг҃очести̑вымъ неи́стовнѡ разжжѐ,
си́лою же лꙋ́чшею спасє́ны сїѧ̑ ви́дѣвъ, творцꙋ̀ и҆ <<512>> и҆зба́вителю
вопїѧ́ше: ѻ҆́троцы, благослови́те, свѧще́нницы, воспо́йте, лю́дїе, превозноси́те
во всѧ̑ вѣ́ки.

~Ю҆́нымъ, всебл҃же́нне, тѣ́ломъ, и҆ соверше́ннымъ мꙋдрова́нїемъ,
началоѕло́бнагѡ лꙋка́вство погꙋби́лъ є҆сѝ, са́дъ краснѣ́йшїй прозѧ́бшїй во
дво́рѣхъ, ѿ і҆ессе́ева и҆зра́стшагѡ ко́рене, къ немꙋ́же вопїѧ́лъ є҆сѝ
непреста́ннѡ: сщ҃е́нницы, воспо́йте, лю́дїе, превозноси́те во всѧ̑ вѣ́ки.

~На сꙋди́щи ѕвѣ́рїе тебѐ, страстоте́рпче, ᲂу҆стыдѣ́шасѧ, ꙗ҆́коже данїи́ла
свѧще́ннагѡ пе́рвѣе: хрⷭ҇то́выхъ бо тѧ̀ позна́ша страда́нїй свидѣ́телѧ. є҆го́же
и҆сповѣ́дꙋѧ, нестерпи̑мыѧ мꙋ̑ки претерпѣ́лъ є҆сѝ, взыва́ѧ: сщ҃е́нницы,
воспо́йте, лю́дїе, превозноси́те во всѧ̑ вѣ́ки.

~Позна́вый тѧ̀ пе́рвѣе въ горѣ̀, неофѵ́те, ле́въ превели́кїй, на сꙋди́щи
свѧ́занꙋ приведе́нъ напꙋща́етсѧ, въ мꙋче́нїи твое́мъ, страда́льче: и҆ позна́въ
поклонѧ́шесѧ тебѣ̀ со стра́хомъ, стꙋдо́мъ ѡ҆держи́мь, и҆ и҆сто́чники
ᲂу҆миле́нїемъ сле́зъ благочꙋ́вственнѣ пролива́ѧ, бг҃облаже́нне.

=Бг҃оро́диченъ:=

~Но́во ѻ҆троча̀ родила̀ є҆сѝ, пре́жде всеѧ̀ тва́ри ро́ждшагосѧ и҆з̾ ѻ҆ц҃а̀
несказа́ннѡ, всечⷭ҇таѧ, того̀ ᲂу҆́бѡ молѝ, ѡ҆бветша́вшаго прегрѣше́ньми ны́нѣ
ѡ҆бнови́ти, и҆ вопїю́ща мѧ̀ спастѝ: ѻ҆́троцы, бл҃гослови́те, сщ҃е́нницы,
воспо́йте, лю́дїе, превозноси́те во всѧ̑ вѣ́ки.

=Пѣ́снь ѳ҃. І҆рмо́съ:=

~Проѧвле́нное на горѣ̀ законополо́жникꙋ во ѻ҆гнѝ и҆ кꙋпинѣ̀, ржⷭ҇тво̀
приснодв҃ы, въ на́ше вѣ́рныхъ спасе́нїе, пѣ́сньми немо́лчными велича́емъ.

~Є҆щѐ твоѧ̀, ꙗ҆́кѡ а҆́велева, кро́вь и҆ во вѣ́ки бг҃одохнове́нныѧ догма́ты
гла́сомъ ꙗ҆́снымъ хрⷭ҇то́вѣ цр҃кви проповѣ́дꙋетъ, маѯі́ме всебл҃же́нне и҆
превели́кїй.

~Ѿсѣче́сѧ рꙋка̀, пи́шетъ же бж҃е́ственнымъ пе́рстомъ, <<513>> ꙗ҆́кѡ тро́стїю и҆
черни́ломъ, ѿрѣ́заннымъ ѧ҆зы́комъ, и҆ твое́ю кро́вїю честно́ю вѣ́рꙋ въ сердца́хъ
правосла́внꙋю.

~Ста́лъ є҆сѝ пред̾ прⷭ҇то́ломъ бж҃е́ственнымъ съ мꙋ́ченики, и҆́хже ре́вности и҆
вѣ́ры приѡбщи́лсѧ є҆сѝ, ѻ҆́ч҃е, и҆ на́съ ᲂу҆сво́й влⷣцѣ, и҆ твоѧ̑ подража́тели
содѣ́лай.

=Бг҃оро́диченъ:=

~Ты̀ є҆сѝ, бцⷣе, ѻ҆рꙋ́жїе на́ше и҆ стѣна̀, ты̀ є҆сѝ застꙋпле́нїе къ тебѣ̀
прибѣга́ющихъ: тѧ̀ и҆ ны́нѣ на мл҃твꙋ предлага́емъ, да и҆зба́вимсѧ ѿ врагѡ́въ
на́шихъ.

=И҆́нъ. І҆рмо́съ:=

~Оу҆страши́сѧ всѧ́къ слꙋ́хъ неизрече́нна бж҃їѧ снизхожде́нїѧ, ꙗ҆́кѡ вы́шнїй
во́лею сни́де да́же и҆ до пло́ти, ѿ дв҃и́ческагѡ чре́ва бы́въ чл҃вѣ́къ. тѣ́мже
пречⷭ҇тꙋю бцⷣꙋ, вѣ́рнїи, велича́емъ.

~Ста́лъ є҆сѝ ꙗ҆́коже а҆́гнецъ, къ заколе́нїю во́льнѣ предлежа̀, ᲂу҆бива́ющымъ
тѧ̀ гѡ́рькимъ мꙋчи́телємъ, мч҃ниче неофѵ́те: и҆ прободе́нъ въ твоѧ̑ ре́бра
копїе́мъ, бл҃же́нный коне́цъ воспрїѧ́лъ є҆сѝ, страстоте́рпче хрⷭ҇то́въ,
до́блественнѣйше.

~Ꙗ҆́кѡ же́ртва, ꙗ҆́кѡ добро̀ а҆́гнѧ, ꙗ҆́кѡ честно́е заколе́нїе, ꙗ҆́коже
возложе́нїе хра́ма ст҃а́гѡ, ꙗ҆́коже приноше́нїе чи́сто, ꙗ҆́коже пти́ца
и҆збра́нна, ꙗ҆́коже ю҆не́цъ многоцѣ́ненъ, ꙗ҆́коже но́въ, бл҃же́нне, са́дъ
ра́йскїй, бг҃ꙋ прине́слсѧ є҆сѝ.

~Соѻбра́зенъ бы́лъ є҆сѝ стрⷭ҇те́мъ пострада́вшагѡ на́съ ра́ди бла́гостїю, и҆
ра́венствомъ копїѧ̀, мꙋ́чениче, вои́стиннꙋ просла́вилсѧ є҆сѝ: и҆ ны́нѣ живе́ши
на нб҃сѣ́хъ, побѣ́ды дїади́мою ᲂу҆краша́емь и҆ ра́дости непрее́мныѧ
и҆сполнѧ́емь.

=Бг҃оро́диченъ:=

~Носѧ́щи ꙗ҆́коже клеща̀ нбⷭ҇ный, бцⷣе, ᲂу҆́гль, хвра̑стныѧ моегѡ̀ се́рдца
стра̑сти всѧ̑ попалѧ́ющїй, и҆ гее́нскагѡ ѻ҆гнѧ̀ и҆зба́ви мѧ̀, молю́сѧ: да
прославлѧ́ю тѧ̀, наде́ждꙋ вѣ́рныхъ, всенепоро́чнаѧ. <<514>>

=Свѣти́ленъ. Подо́бенъ:= ~Свѣ́те неизмѣ́нный:

~Трꙋба̀ ꙗ҆ви́лсѧ є҆сѝ премꙋ́дрости, бл҃гогла́снымъ ѧ҆зы́комъ твои́мъ
проти́вныхъ ᲂу҆жаса́ѧ полкѝ, маѯі́ме, свѣ́тъ мона́шествꙋющихъ: тѣ́мже твои́ми
пита́ющесѧ словесы̀, ра́зꙋмъ познава́емъ сꙋ́щихъ.

=Бг҃оро́диченъ:=

~Свѣ́тъ мы́сленнагѡ весе́лїѧ возсїѧ́ла є҆сѝ въ мі́рѣ, бг҃ороди́тельнице дв҃о,
и҆зба́вителѧ и҆ влⷣкꙋ: тѣ́мже помоли́сѧ, дꙋшѝ моеѧ̀ зѣ̑ницы просвѣти́ти свѣ́томъ
свѣ́тлости бжⷭ҇твенныѧ.

=На лїтꙋргі́и, прокі́менъ, гла́съ д҃:= ~Ст҃ы̑мъ, и҆̀же сꙋ́ть на землѝ є҆гѡ̀,
ᲂу҆дивѝ гдⷭ҇ь всѧ̑ хотѣ́нїѧ своѧ̑ въ ни́хъ. =Сті́хъ:= ~Предзрѣ́хъ гдⷭ҇а предо
мно́ю вы́нꙋ, ꙗ҆́кѡ ѡ҆деснꙋ́ю менє̀ є҆́сть, да не подви́жꙋсѧ. =А҆пⷭ҇лъ ко
є҆вре́ємъ, зача́ло т҃л. А҆ллилꙋ́їа, гла́съ д҃:= ~Воззва́ша првⷣнїи, и҆ гдⷭ҇ь
ᲂу҆слы́ша и҆̀хъ. =Є҆ѵⷢ҇лїе лꙋкѝ, зача́ло ѯ҃д. Прича́стенъ:= ~Ра́дꙋйтесѧ,
пра́веднїи, ѡ҆ гдⷭ҇ѣ:

