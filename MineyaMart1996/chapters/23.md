<<224>>

=Мѣ́сѧца тогѡ́же въ к҃г-й де́нь.=

=Ст҃а́гѡ преподобномꙋ́ченика ні́кѡна, и҆ двꙋ̀ стꙋ̀ ᲂу҆чєни́къ є҆гѡ̀ съ ни́мъ
мꙋ́чившихсѧ.=

=На= ~Гдⷭ҇и, воззва́хъ, =стїхи̑ры, гла́съ д҃ Подо́бенъ:= ~Ꙗ҆́кѡ до́блѧ:

~Сла̑сти тѣлє́сныѧ, ꙳ и҆ пло́ти непоко́рное, ꙳ браздо́ю повинꙋ́лъ є҆сѝ,
блаже́нне, ꙳ воздержа́нїѧ благода́тїю ꙳ <<225>> побѣди́въ ꙗ҆́кѡ хра́бръ
всеѻрꙋ́жїе врага̀ ꙳ си́лою дх҃а. ꙳ ѿѻнꙋ́дꙋже во́ждь бы́лъ є҆сѝ мона́шествꙋющихъ,
꙳ послѣ́дꙋющихъ всемꙋ́дромꙋ твоемꙋ̀, ꙳ и҆ бжⷭ҇твенномꙋ, ні́кѡне, проповѣ́данїю
всегда̀.

~Возсїѧ́въ ꙗ҆́кѡ со́лнце ꙳ ѿ восто́ка, всесла́вне, ꙳ вселе́ннꙋю всю̀
просвѣти́лъ є҆сѝ, ꙳ чꙋде́съ свѣ́тлостїю, ꙳ ли́къ приводѧ̀ ꙗ҆́кѡ ѕвѣ́здъ
свѣ́тлыхъ ᲂу҆ченикѡ́въ твои́хъ. ꙳ съ ни́миже пострада́лъ є҆сѝ крѣ́пкѡ, мєчѝ
посѣ́чени бы́вше, ꙳ и҆ въ рꙋ́цѣ всецр҃ѧ̀ влⷣки ꙳ ва́шѧ дꙋ́шы положи́вше.

~Ни гла́дъ, нижѐ бѣда̀, ꙳ ни нагота̀, ни ра̑ны, ꙳ ни нꙋ́жднѣйшаѧ вои́стиннꙋ
сме́рть, ꙳ ва́съ ѿ любвѐ бж҃їѧ ꙳ ѿлꙋчи́ти возмо́же, досточꙋ́днїи: ꙳ но ꙗ҆́кѡ
а҆́гнцы на заколе́нїе, ꙳ па́стырю послѣ́дꙋюще ꙳ ѿ за́пада къ невече́рнемꙋ поко́ю
нбⷭ҇нагѡ црⷭ҇твїѧ, ꙳ страстоте́рпцы вѣнцено́сцы, достиго́сте.

=Сла́ва, и҆ ны́нѣ, бг҃оро́диченъ, гла́съ и҆ подо́бенъ то́йже:=

~Ѡ҆сꙋжде́нїѧ и҆зба́ви, прест҃а́ѧ бг҃оневѣ́сто, ꙳ и҆ лю́тыхъ прегрѣше́нїй, ꙳
смире́ннꙋю мою̀ дꙋ́шꙋ, ꙳ и҆ сме́рти и҆змѣнѝ моли́твами твои́ми, ꙳ и҆ да́рꙋй
ѡ҆правда́нїе полꙋчи́ти ꙳ въ де́нь и҆спыта́нїѧ, ꙳ є҆́же полꙋчи́ша ст҃ы́хъ
собо́ри: ꙳ покаѧ́нїемъ ѡ҆чище́на мѧ̀ пре́жде конца̀ покажѝ, ꙳ и҆ сле́зными
и҆злїѧ̑нїи.

=Крⷭ҇тобг҃оро́диченъ, подо́бенъ то́йже:=

~На крⷭ҇тѣ́ тѧ ꙗ҆́кѡ ᲂу҆зрѣ̀ ꙳ пригвожде́на, гдⷭ҇и, ꙳ а҆́гница и҆ мт҃и твоѧ̀
дивлѧ́шесѧ, ꙳ и҆ что̀ видѣ́нїе сїѐ, взыва́ше, ꙳ сн҃е вожделѣ́нне, ꙳ сїѧ̑ тѝ
непокори́вый собо́ръ воздадѐ беззако́нный, ꙳ и҆́же мно́гихъ твои́хъ чꙋде́съ
наслади́выйсѧ; ꙳ но сла́ва неизглаго́ланномꙋ ꙳ соше́ствїю твоемꙋ̀, влⷣко.
<<226>>

=Канѡ́нъ, є҆гѡ́же краегране́сїе:=

~Побѣ́ды тѧ̀ пою̀ тезоимени́таго, блаже́нне. =І҆ѡ́сифъ.=

=Гла́съ д҃. Пѣ́снь а҃. І҆рмо́съ:=

~Мо́рѧ чермнꙋ́ю пꙋчи́нꙋ, невла́жными стопа́ми, дре́внїй пѣшеше́ствовавъ і҆и҃ль,
крестоѻбра́зными мѡѷсе́овыма рꙋка́ма а҆мали́ковꙋ си́лꙋ въ пꙋсты́ни побѣди́лъ
є҆́сть.

~Побѣди́въ по́стническими борє́нїи ѕлоко́зненнаго, страда́льческими вѣнча́лсѧ
є҆сѝ добро́тами: и҆ бг҃ꙋ ны́нѣ предстои́ши ѡ҆ на́съ молѧ́сѧ, преподо́бне
ні́кѡне, чтꙋ́щихъ тѧ̀.

~Крѣ́постїю на́шѧ не́мѡщи ᲂу҆крѣпи́вшагѡ возмо́гъ, хра́бровалъ є҆сѝ пре́жде во
бранѣ́хъ, блаже́нне, и҆ побѣди́тель бы́въ, ко хрⷭ҇то́вꙋ притека́еши креще́нїю.

~Оу҆краша́етсѧ мꙋче́нїемъ по́лкъ блаже́ннѣйшїй ᲂу҆чєни́къ твои́хъ, пе́рвѣе,
мꙋ́дре, просвѣ́щсѧ поще́ньми, и҆ сꙋгꙋ́быми борє́нїи сꙋгꙋ̑бы вѣнцы̀ и҆сплетѐ.

=Бг҃оро́диченъ:=

~Две́рь ꙗ҆́же къ на́мъ твоегѡ̀, гдⷭ҇и, сни́тїѧ, восто́ка, и҆ со́лнце, и҆ свѣ́тъ
та́инственнѡ тѧ̀ нарица́емаго преесте́ственнѡ родѝ сꙋгꙋ́ба є҆стество́мъ
невмѣ́стнаго.

=Пѣ́снь г҃. І҆рмо́съ:=

~Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ, зовꙋ́щи: ты̀ моѧ̀ крѣ́пость, гдⷭ҇и,
и҆ прибѣ́жище, и҆ ᲂу҆твержде́нїе.

~Во́инствомъ дꙋхо́внымъ препоѧ́санъ, во́инство бж҃е́ственное, мꙋ́чениче
хрⷭ҇то́въ, воѡрꙋжи́лъ є҆сѝ ко страда́нїѧ подвигѡ́мъ.

~Распѧ́въ по́стнически пло́ть, всесла́вне, пе́рвѣе, потща́лсѧ є҆сѝ
страда́льческими ра́нами полкѝ дє́мѡнскїѧ побѣди́ти.

=Ѿ= восто́ка ꙗ҆́коже ѕвѣзда̀, ні́кѡне, прише́дъ, къ <<227>> за́падѡмъ дости́глъ
є҆сѝ. тѣ́мже ᲂу҆́меръ заше́лъ є҆сѝ, и҆ ко хрⷭ҇тꙋ̀ возсїѧ́лъ є҆сѝ.

=Бг҃оро́диченъ:=

~Мꙋ́ченическїй собо́ръ твоѐ и҆з̾ѡбразѝ заколе́нїе, влⷣко, позна́въ тѧ̀ и҆зъ
ѻ҆трокови́цы неискꙋсобра́чныѧ прозѧ́бша.

=Сѣда́ленъ, гла́съ д҃. Подо́бенъ:= ~Ско́рѡ предварѝ:

~Преподо́бнѡ пожи́въ, ні́кѡне, пе́рвѣе, и҆ ли́къ собра́лъ є҆сѝ бг҃опокори́выхъ,
благоче́стнѡ при́снѡ послѣ́дꙋющихъ тебѣ̀, ѿ восто́ка къ за́падꙋ возсїѧ́въ,
ꙗ҆́коже со́лнце свѣтоно́сно, зарѧ́ми страда́нїй, гно́емъ крове́й ва́шихъ
пре́лесть ᲂу҆ма́ливше.

=Сла́ва, и҆ ны́нѣ, бг҃оро́диченъ:=

~Дв҃о всенепоро́чнаѧ, ꙗ҆́же пресꙋ́щнаго бг҃а ро́ждшаѧ, со безпло́тными того̀
непреста́ннѡ молѝ, ѡ҆ставле́нїе прегрѣше́нїй и҆ и҆справле́нїе житїѧ̀ да́ти на́мъ
пре́жде конца̀, вѣ́рою и҆ любо́вїю пою́щымъ тѧ̀ по до́лгꙋ, є҆ди́на всепѣ́таѧ.

=Крⷭ҇тобг҃оро́диченъ:=

~На крⷭ҇тѣ́ тѧ возвы́шена ꙗ҆́кѡ ᲂу҆зрѣ̀ пречⷭ҇таѧ мт҃и твоѧ̀, сло́ве бж҃їй,
мт҃рски рыда́ющи вѣща́ше: что̀ но́вое и҆ стра́нное сїѐ чꙋ́до, сн҃е мо́й; ка́кѡ,
жи́знь всѣ́хъ, вкꙋша́еши сме́рти, ѡ҆живи́ти мє́ртвыѧ хотѧ̀, ꙗ҆́кѡ милосе́рдъ;

=Пѣ́снь д҃. І҆рмо́съ:=

~Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце пра́ведное, ста̀ въ чи́нѣ
свое́мъ, досто́йнѡ взыва́ющи: сла́ва си́лѣ твое́й, гдⷭ҇и.

~Наслажда́ѧсѧ бжⷭ҇твенными свѣтоли̑тїи, мꙋ́къ течє́нїѧ неꙋѧ́звленъ преше́лъ
є҆сѝ, ні́кѡне досточꙋ́дне: и҆ побѣ́ды вѣне́цъ, мꙋ́чениче, досто́йнѡ прїѧ́лъ
є҆сѝ.

~Свѣтлостьмѝ прелѣ́потствꙋѧ до́блестей, ꙗ҆́кѡ по́стникъ подвиза́лсѧ є҆сѝ,
стра̑сти ᲂу҆мертви́въ пе́рвѣе тѣлє́сныѧ страда́нїемъ, второ́е дє́мѡнскїѧ
побѣди́въ полкѝ.

~Ѡ҆полчи́стесѧ ѻ҆рꙋ́жїемъ благоче́стїѧ на врага̀, бг҃омꙋ́дрїи, и҆ сме́ртїю
сла́вною безсме́ртїе прїѧ́сте, пою́ще: сла́ва си́лѣ твое́й, гдⷭ҇и. <<228>>

=Бг҃оро́диченъ:=

~Ꙗ҆́кѡ сꙋ́щꙋ тва́ри вы́шшꙋ творе́цъ возлюби́въ, ѽ дв҃о мт҃и, показа́ тѧ мт҃рь
себѣ̀, ю҆́же ны́нѣ мо́лѧтъ собо́ри страда́лєцъ благолѣ́пнѣйше.

=Пѣ́снь є҃. І҆рмо́съ:=

~Ты̀, гдⷭ҇и мо́й, свѣ́тъ въ мі́ръ прише́лъ є҆сѝ, свѣ́тъ ст҃ы́й, ѡ҆браща́ѧй и҆з̾
мра́чна невѣ́дѣнїѧ вѣ́рою воспѣва́ющыѧ тѧ̀.

~Бжⷭ҇твеннымъ твоеѧ̀ мт҃ре благоповинꙋ́ѧсѧ наказа́нїємъ, си́лꙋ, ні́кѡне,
и҆мѣ́лъ є҆сѝ кре́стнꙋю во бранѣ́хъ, наꙋча́ѧсѧ лꙋ́чшымъ.

~Житїѐ твоѐ свѣ́томъ добродѣ́телей просвѣща́емо, страда́нїе ꙗ҆́коже ᲂу҆́тварь
благолѣ́пнѣйшꙋ и҆́мать, бг҃омꙋ́дре и҆ всече́стне.

~Зако́нѡмъ бг҃онача̑льнымъ повинꙋ́ющесѧ мꙋ́чєницы хра́бровавше, и҆ беззакѡ́нныѧ
бж҃їимъ посо́бїемъ мꙋ́жески побѣди́ша.

=Бг҃оро́диченъ:=

~Свѣ́тъ безлѣ́тный на́мъ, ѻ҆́ч҃ее сїѧ́нїе родила̀ є҆сѝ, подлѣ́тна бога́тствомъ
бла́гости бы́вша, всенепоро́чнаѧ.

=Пѣ́снь ѕ҃. І҆рмо́съ:=

~Пожрꙋ́ ти со гла́сомъ хвале́нїѧ, гдⷭ҇и, цр҃ковь вопїе́тъ тѝ, ѿ бѣсо́вскїѧ
кро́ве ѡ҆чи́щшисѧ, ра́ди ми́лости ѿ ре́бръ твои́хъ и҆сте́кшею кро́вїю.

=Ѿ= восто́ка ꙗ҆́кѡ многосвѣ́тлое ᲂу҆стреми́лсѧ є҆сѝ со́лнце: ꙗ҆́коже ѕвѣ́зды,
бг҃омꙋ́дре, ᲂу҆ченикѡ́въ ли́къ приводѧ̀, и҆ за́падъ зарѧ́ми ва́шими
просвѣти́сте.

~Ка́плѧми крове́й твои́хъ, мꙋ́чениче, потопи́лъ є҆сѝ многобо́жїѧ мо́ре: и҆
глꙋбино́ю по́двигѡвъ ᲂу҆дави́лъ є҆сѝ ѕло́бы лю́таго ѡ҆брѣта́телѧ и҆
вселꙋка́ваго.

~Ꙗ҆́кѡ крі́нъ во страда́нїи ѕла́чнѣмъ процвѣто́сте: и҆ ꙗ҆́кѡ сладкодыха́тельный
ши́покъ, на̑ша сердца̀ благоꙋха́ете мꙋче́нїѧ добро́тами, страстоте́рпцы
бг҃одꙋхнове́ннїи. <<229>>

=Бг҃оро́диченъ:=

~Хра́мъ тѧ̀ бж҃їй и҆ пала́тꙋ ѡ҆дꙋшевле́ннꙋ страстоте́рпческїй ли́къ позна́въ,
влⷣчце, мо́литъ тѧ̀ є҆ди́нꙋ же́нъ ѿе́мшꙋю поно́съ.

=Пѣ́снь з҃. І҆рмо́съ:=

~Въ пещѝ а҆враа́мстїи ѻ҆́троцы персі́дстѣй, любо́вїю благоче́стїѧ па́че,
не́жели пла́менемъ ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ сла́вы
твоеѧ̀, гдⷭ҇и.

~Па́че зла́та и҆скꙋси́всѧ, бг҃омꙋ́дре, ра́нами, сто́лпъ добродѣ́телей ꙗ҆ви́лсѧ
є҆сѝ, напада̑нїѧ дє́мѡнскаѧ ѿгонѧ̀, благослове́нъ є҆сѝ, бж҃е мо́й, зовы́й, и҆
гдⷭ҇и ѻ҆тє́цъ на́шихъ.

~По кончи́нѣ пове́ржено твоѐ тѣ́ло, мꙋ́чениче, та́йнѡ, бжⷭ҇твєнныѧ врачева́нїй
и҆спꙋща́ѧ свѣ́тлѡсти, ѿго́нитъ вре́дъ де́мѡнскїй, тѧ̀ ꙗ҆вле́ннагѡ бжⷭ҇твенною
сотво́ршагѡ си́лою.

~Ве́сь бжⷭ҇твенными наслади́всѧ, всеблаже́нне, манове́ньми, тѣ́ло ра́намъ
пре́далъ є҆сѝ терпѣли́внѡ, вѣнцено́сецъ же предстои́ши вседержи́телю на
нб҃сѣ́хъ, ꙗ҆́кѡ возжела́лъ є҆сѝ, преподо́бне.

~Па́стырь ѻ҆ве́цъ сы́й слове́сныхъ, мꙋ́дре, ѿ волкѡ́въ мы́сленныхъ соблю́лъ
є҆сѝ неврє́дны, и҆ съ си́ми въ небе́снѣй ѡ҆гра́дѣ всели́всѧ, жела́нїй
кра́йнѣйшемꙋ предстои́ши.

=Бг҃оро́диченъ:=

~Не растли́въ дѣ́вства твоегѡ̀, ѻ҆трокови́це, ѿню́дъ, сло́во ѻ҆́ч҃ее въ тѧ̀
всели́сѧ: и҆ мꙋ́ченикѡвъ лобыза̀ ли́къ сла́вный, бцⷣꙋ тѧ̀ чⷭ҇тꙋю проповѣ́дающъ.

=Пѣ́снь и҃. І҆рмо́съ:=

~Рꙋ́цѣ распросте́ръ данїи́лъ, львѡ́въ зїѧ̑нїѧ въ ро́вѣ затчѐ: ѻ҆́гненнꙋю же
си́лꙋ ᲂу҆гаси́ша, добродѣ́телїю препоѧ́савшесѧ, бл҃гоче́стїѧ рачи́тели ѻ҆́троцы,
взыва́юще: бл҃гослови́те, всѧ̑ дѣла̀ гдⷭ҇нѧ, гдⷭ҇а.

~Недрема́нно носѧ̀ сїѧ́нїе се́рдца твоегѡ̀, напое́но сле́зъ пото́ки,
преподо́бне, и҆ страда́нїѧ кровьмѝ, въ <<230>> нерꙋкотворе́ннѣмъ, вопїѧ̀,
черто́зѣ ны́нѣ живе́ши: благослови́те, всѧ̑ дѣла̀ гдⷭ҇нѧ, гдⷭ҇а.

~Красота̀ по́стникѡвъ и҆ страда́льцєвъ показа́лсѧ є҆сѝ, преподо́бне: во
ѻ҆бои́хъ бо благоизво́лилъ є҆сѝ, побѣ́ды ᲂу҆дивлѧ́юща мы́сль, на є҆ди́наго
врага̀, ні́кѡне, стѧжа́въ, зовы́й: благослови́те, всѧ̑ дѣла̀ гдⷭ҇нѧ, гдⷭ҇а.

~Кровьмѝ напои́въ дꙋ́шы, на ре́вность бжⷭ҇твеннꙋю воздви́глъ є҆сѝ, преподо́бне,
ꙗ҆́звами мꙋче́нїй ᲂу҆ѧзви́лъ є҆сѝ де́мѡнское ѡ҆полче́нїе, и҆́стинствꙋюще въ
тебѣ̀ зва́нїе показа́въ, вопїѧ̀: благослови́те, всѧ̑ дѣла̀ гдⷭ҇нѧ, гдⷭ҇а.

=Бг҃оро́диченъ:=

~Расто́ргни вери̑ги тѧ̑жкїѧ мои́хъ паде́нїй, и҆спра́вльши а҆да́мово
и҆спаде́нїе, чⷭ҇таѧ, ржⷭ҇тво́мъ твои́мъ, всепѣ́таѧ, и҆ свѣтово́ждствꙋй вопи́ти
чи́стымъ по́мысломъ: благослови́те, всѧ̑ дѣла̀ гдⷭ҇нѧ, гдⷭ҇а.

=Пѣ́снь ѳ҃. І҆рмо́съ:=

~Ка́мень нерꙋкосѣ́чный ѿ несѣко́мыѧ горы̀ тебє̀, дв҃о, краеꙋго́льный ѿсѣче́сѧ,
хрⷭ҇то́съ, совокꙋпи́вый разстоѧ̑щаѧсѧ є҆стєства̀: тѣ́мъ, веселѧ́щесѧ, тѧ̀, бцⷣе,
велича́емъ.

~Ви́дѣ тѧ̀ ра́нъ добро́тою процвѣ́тша, и҆ багрѧни́цею ѿ мꙋ́ченическихъ твои́хъ
крове́й вѣнцеда́тель ѡ҆блече́на, съ собо́ю вселѝ, ні́кѡне, бжⷭ҇твеннѡ
ра́дꙋющасѧ.

~Ꙗ҆́кѡ предобра̀ твоѧ̀ любо́вь, ю҆́же къ бг҃ꙋ стѧжа́лъ є҆сѝ, ні́кѡне: и҆ тепла̀
твоѧ̀ ре́вность, ѻ҆гне́мъ бжⷭ҇твеннымъ распалѧ́ема, и҆ чꙋ́дно страда́нїе, съ
нб҃сными тѧ̀ совокꙋ́пльшее.

~Тѧ̀ на цр҃ко́внѣй высотѣ̀, сл҃нце посредѝ и҆мꙋ́ще ли́къ страстоте́рпєцъ, ꙗ҆́кѡ
ѕвѣ́зды свѣ́томъ бжⷭ҇твеннымъ ѡ҆блиста́ни, лꙋчеда́тными сїѧ̑нїи вселе́ннꙋю всю̀
ѡ҆зарѧ́ютъ.

~Взѧ́лсѧ є҆сѝ ко ѻ҆би́телемъ нетлѣ̑ннымъ, ли́къ сꙋгꙋбосо́тный, мч҃ниче,
страда́льцєвъ предста́вивъ вѣнцеда́вцꙋ: <<231>> съ ни́миже помина́й
соверша́ющихъ дне́сь свѧще́ннꙋю ва́шꙋ па́мѧть.

=Бг҃оро́диченъ:=

~Свѣ́та жили́ще ꙗ҆ви́ласѧ є҆сѝ, на́съ ра́ди и҆зъ тебє̀ ꙗ҆́вльшагѡсѧ: є҆го́же
непреста́ннѡ молѝ, просвѣти́ти мы̑сли на́шѧ бл҃гоче́стнѡ пою́щихъ тѧ̀, дв҃о мт҃и
всенепоро́чнаѧ.

