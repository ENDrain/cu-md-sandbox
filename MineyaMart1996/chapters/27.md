<<311>>

=Мѣ́сѧца тогѡ́же въ к҃з-й де́нь.=

=Ст҃ы́ѧ ма́тере на́шеѧ матрѡ́ны селꙋ́нскїѧ.=

=Стїхи̑ры, гла́съ д҃. Подо́бенъ:= ~Ꙗ҆́кѡ до́блѧ:

~І҆ꙋде́йскомꙋ свирѣ́пствꙋ, ꙳ и҆ на́гломꙋ сꙋровствꙋ̀, ꙳ по́мысломъ
сопроти́виласѧ є҆сѝ, мꙋжемꙋ́дреннаѧ, ꙳ бꙋ́дꙋщихъ предви́дѧщи, ꙳ бг҃омꙋ́драѧ,
наслажде́нїе, ꙳ пребыва́ющее при́снѡ во вѣ́ки неподви́жимо. ꙳ Є҆́же полꙋчи́ла
є҆сѝ, ѿ землѝ преста́вльшисѧ ꙳ къ черто́гѡмъ нбⷭ҇нымъ ꙳ и҆ ли́кꙋ неразори́момꙋ,
сла́внаѧ.

~Црⷭ҇твїѧ благолѣ́пїе, и҆ добро́тꙋ кра́снꙋю ꙳ ви́дѣти <<312>> сподо́биласѧ є҆сѝ
жениха̀ твоегѡ̀, ꙳ ᲂу҆краше́на ра́нами тве́рдагѡ твоегѡ̀ страда́нїѧ, ꙳ и҆
и҆сто́чникꙋ благи́хъ ꙳ досто́йнѡ прибли́жиласѧ є҆сѝ. ꙳ ѿѻнꙋ́дꙋже бжⷭ҇твеннагѡ
весе́лїѧ ꙳ бога́тнѡ пло́дъ прїѧ́ла є҆сѝ, блаже́ннаѧ, ꙳ и҆ безсме́ртное
благосла́вїе.

~Ни и҆́го рабо́тное, ꙳ ни сла́бость же́нскаѧ, ꙳ ни гла́дъ, ни ра̑ны запѧ́ша
тѧ̀, ꙳ мꙋ́ченическїѧ тве́рдости ᲂу҆подо́битисѧ, всесла́внаѧ: ꙳ ᲂу҆се́рдїемъ бо
дꙋшѝ ꙳ мꙋ̑ки претерпѣ́ла є҆сѝ. ꙳ Ѿѻнꙋ́дꙋже полꙋчи́ла є҆сѝ нбⷭ҇ный черто́гъ, ꙳ и҆
вѣнце́мъ благода́тей ᲂу҆краси́ласѧ є҆сѝ, ꙳ предстоѧ́щи зижди́телю твоемꙋ̀.

=Сла́ва, и҆ ны́нѣ, бг҃оро́диченъ, гла́съ и҆ подо́бенъ то́йже:=

~Ѡ҆сꙋжде́нїѧ и҆зба́ви, прест҃а́ѧ бг҃оневѣ́сто, ꙳ и҆ лю́тыхъ прегрѣше́нїй, ꙳
смире́ннꙋю мою̀ дꙋ́шꙋ, ꙳ и҆ сме́рти и҆змѣнѝ моли́твами твои́ми, и҆ да́рꙋй
ѡ҆правда́нїе полꙋчи́ти ꙳ въ де́нь и҆спыта́нїѧ, ꙳ є҆́же полꙋчи́ша ст҃ы́хъ
собо́ри. ꙳ покаѧ́нїемъ ѡ҆чище́на мѧ̀ пре́жде конца̀ покажѝ, ꙳ и҆ сле́зъ
и҆злїѧ̑нїи.

=Крⷭ҇тобг҃оро́диченъ, подо́бенъ то́йже:=

~На крестѣ́ тѧ ꙗ҆́кѡ ᲂу҆зрѣ̀ ꙳ пригвожде́на, гдⷭ҇и, ꙳ а҆́гница и҆ мт҃и твоѧ̀
дивлѧ́шесѧ, ꙳ и҆ что̀ видѣ́нїе сїѐ, взыва́ше, ꙳ сн҃е вожделѣ́нне: ꙳ сїѧ̑ тебѣ̀
невѣ́рный собо́ръ воздадѐ беззако́нный, ꙳ и҆́же мно́гихъ твои́хъ чꙋде́съ
наслади́выйсѧ; ꙳ но сла́ва неизглаго́ланномꙋ ꙳ соше́ствїю твоемꙋ̀, влⷣко.

=Канѡ́нъ, є҆гѡ́же краегране́сїе:=

~Матрѡ́ны бжⷭ҇твеннꙋю пою̀ сла́вꙋ. =Творе́нїе ѳеофа́на.=

=Гла́съ д҃. Пѣ́снь а҃. І҆рмо́съ:=

~Мо́рѧ чермнꙋ́ю пꙋчи́нꙋ, невла́жными стопа́ми, дре́внїй пѣшеше́ствовавъ і҆и҃ль,
крестоѻбра́зными мѡѷсе́овыма рꙋка́ма а҆мали́ковꙋ си́лꙋ въ пꙋсты́ни побѣди́лъ
є҆́сть. <<313>>

~Бжⷭ҇твєннымъ безплѡ́тнымъ чинѡ́мъ ны́нѣ сликꙋ́ющи, ᲂу҆ всѣ́хъ вино́внагѡ бг҃а,
и҆ ꙗ҆́снѡ наслажда́ющисѧ бг҃онача́льнагѡ ѡ҆сїѧ́нїѧ, пою́щыѧ тѧ̀ просвѣтѝ.

~Ра́бїй сподо́бивыйсѧ прїѧ́ти зра́къ хрⷭ҇то́съ бг҃ъ, свободи́ти сего̀
восхотѣ́въ, ѿ тлѝ и҆ сме́ртныхъ ᲂу҆́зъ, ѿ и҆́га рабо́тнагѡ тѧ̀, мꙋ́ченице,
невѣ́стꙋ ѡ҆брꙋчѝ.

~Же́нскїй по́лъ сꙋ́щи, вмꙋжи́вшисѧ благода́тїю, вознесе́ннꙋю горды́ню, и҆
хва́лѧщꙋюсѧ безмѣ́рнѡ пре́жде, и҆стреби́ти мо́ре, не́мощїю тѣ́ла, бжⷭ҇твенною
си́лою низложѝ.

=Бг҃оро́диченъ:=

~Две́рь ꙗ҆́же къ на́мъ твоегѡ̀, гдⷭ҇и, соше́ствїѧ, восто́къ и҆ сл҃нце, и҆
свѣ́тъ, та́инственнѡ тѧ̀ нарица́емаго, преесте́ственнѡ ѡ҆блиста̀, сꙋгꙋ́ба
є҆стество́мъ чл҃вѣколю́бца.

=Пѣ́снь г҃. І҆рмо́съ:=

~Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ, зовꙋ́щи: ты̀ моѧ̀ крѣ́пость, гдⷭ҇и,
и҆ прибѣ́жище, и҆ ᲂу҆твержде́нїе.

~Тве́рдостїю по́мысла пребеззако́ннꙋю и҆ лю́тꙋю претерпѣ́ла є҆сѝ тѧ́жкꙋю мꙋ́кꙋ,
сла́внаѧ матрѡ́но, всеблаже́ннаѧ.

~Ра̑ны болѣ́знєнныѧ ѡ҆щꙋща́ющи, крѣ́пкѡ терпѣ́ла є҆сѝ: ѡ҆сꙋжде́нїемъ же тмы̀
бж҃е́ственнꙋю свѣ́тлость воспрїѧ́ла є҆сѝ.

~Крове́й твои́хъ то́ки нече́стїѧ ѻ҆гни́ще ᲂу҆гаси́ша, вѣ̑рныѧ же напои́ша
благоче́стїѧ вода́ми.

=Бг҃оро́диченъ:=

~Скрижа́ль, ковче́гъ, прїе́мшꙋ во ᲂу҆тро́бѣ, пречⷭ҇таѧ, сло́во бж҃їе
безнача́льное, бг҃огла́снѡ восхвалѧ́емъ тѧ̀.

=Сѣда́ленъ, гла́съ є҃. Подо́бенъ:= ~Собезнача́льное:

~Благоче́стнѡ порабо́тившесѧ вседержи́телю, ѕлоче́стїємъ влады́чицы не
порабо́тиласѧ є҆сѝ, честна́ѧ: но претерпѣ́ла є҆сѝ тве́рдѡ те́мное заключе́нїе,
и҆ ра́нъ разжже́нїе, и҆ преста́виласѧ є҆сѝ къ бг҃ꙋ, бг҃омꙋ́драѧ мꙋ́ченице
матрѡ́но, моли́сѧ ѡ҆ на́съ, соверша́ющихъ па́мѧть твою̀. <<314>>

=Сла́ва, и҆ ны́нѣ, бг҃оро́диченъ:=

~Те́плаѧ предста́тельнице и҆ непобѣди́маѧ, ᲂу҆пова́нїе и҆звѣ́стное и҆
непосты́дное: стѣно̀ и҆ покро́ве, и҆ приста́нище, прибѣга́ющымъ къ тебѣ̀,
приснодв҃о чⷭ҇таѧ, сн҃а твоего̀ и҆ бг҃а молѝ со а҆́гг҃лы, ми́ръ да́ти мі́рꙋ и҆
спасе́нїе, и҆ ве́лїю ми́лость.

=Крⷭ҇тобг҃оро́диченъ:=

~На крⷭ҇тѣ̀ зрѧ́щи тѧ̀, хрⷭ҇тѐ, мт҃и твоѧ̀, во́лею посредѣ̀ разбѡ́йникꙋ
ви́сѧща, растерза́ющисѧ ᲂу҆тро́бою мт҃рски глаго́лаше, безгрѣ́шный сн҃е, ка́кѡ
непра́веднѡ на крⷭ҇тѣ̀, ꙗ҆́коже ѕлодѣ́й, пригвожде́нъ є҆сѝ, человѣ́ческїй ро́дъ
хотѧ̀ ѡ҆живи́ти, ꙗ҆́кѡ благоꙋтро́бенъ;

=Пѣ́снь д҃. І҆рмо́съ:=

~Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце пра́ведное, ста̀ въ чи́нѣ
свое́мъ, досто́йнѡ взыва́ющи: сла́ва си́лѣ твое́й, гдⷭ҇и.

~Си́лою бжⷭ҇твенною, матрѡ́но, ᲂу҆крѣплѧ́ема, го́рькїѧ влады́чицы и҆збѣ́гла
є҆сѝ рабо́ты: нра́въ бо смире́нъ дꙋшѝ стѧжа́ла є҆сѝ, є҆ди́номꙋ влⷣцѣ рабо́тающи.

~Рыка́ющи и҆ пїѧ́нствомъ неи́стовствꙋющи, и҆ ꙗ҆́ростїю терза́ющисѧ,
ѕлочести́вѣйшаѧ ра́нами ссѣца́ше, є҆вре́йскимъ сꙋровство́мъ, мꙋ́ченице
страстоте́рпице, тѣ́ло твоѐ.

~Ю҆́ношеское показа́ла є҆сѝ терпѣ́нїе, въ несвѣ́тлыхъ мѣ́стѣхъ заключа́ема,
мꙋ́ченице, и҆ гла́домъ томи́ма: но ѡ҆брѣла̀ є҆сѝ воздаѧ́нїе безсме́ртїѧ
трапе́зꙋ.

=Бг҃оро́диченъ:=

~Златокова́нный свѣ́щникъ проѡбразова́ше, бг҃а носи́вшꙋю воплоще́нна, заре́ю
бж҃ества̀, всѧ̑ просвѣща́юща, тѧ̀ и҆́стиннꙋю бг҃ома́терь.

=Пѣ́снь є҃. І҆рмо́съ:=

~Ты̀, гдⷭ҇и мо́й, свѣ́тъ въ мі́ръ прише́лъ є҆сѝ, свѣ́тъ ст҃ы́й, ѡ҆браща́ѧй и҆з̾
мра́чна невѣ́дѣнїѧ вѣ́рою воспѣва́ющыѧ тѧ̀.

~Тѧ̀ вѣне́цъ свѣ́телъ, бг҃омꙋ́драѧ похвалы̀ стѧжа̀, жизнода́вче, и҆ ѿ тмы̀ къ
сїѧ́нїю бжⷭ҇твенномꙋ и҆зы́де. <<315>>

~Оу҆твердѝ хрⷭ҇то́съ на ка́мени вѣ́ры но́ги твоѧ̑, блаже́ннаѧ, къ немꙋ́же
и҆спра́вила є҆сѝ мꙋ́дрѣ твоѧ̑ стопы̑.

~Оу҆́мъ бжⷭ҇твенъ вои́стиннꙋ и҆ мꙋ́дръ, и҆ бг҃омы́сленъ, ты̀ и҆мꙋ́щи, сїѧ́еши
въ ли́цѣ мꙋ́чєникъ, матрѡ́но всеблаже́ннаѧ.

=Бг҃оро́диченъ:=

~Бж҃ества̀ зра́къ, и҆ зра́къ человѣ́чества родила̀ є҆сѝ, бг҃ома́ти, соедине́нїе
несмѣ́сно, по соедине́нїю неслїѧ́нномꙋ.

=Пѣ́снь ѕ҃. І҆рмо́съ:=

~Пожрꙋ́ ти со гла́сомъ хвале́нїѧ, гдⷭ҇и, цр҃ковь вопїе́тъ тѝ, ѿ бѣсо́вскїѧ
кро́ве ѡ҆чи́щшисѧ, ра́ди ми́лости ѿ ре́бръ твои́хъ и҆сте́кшею кро́вїю.

~Є҆́ѵы ны́нѣ, страстоно́сице, жела́нїе ѡ҆б̾ѧ́ла є҆сѝ смы́сленнѡ, матрѡ́но,
ѡ҆божа́ема манове́нїемъ непреста́ннымъ: и҆ пра́веднѡ присносꙋ́щныѧ сла́вы
сподо́биласѧ є҆сѝ.

=Два́жды.=

~Ни ра́бъ во хрⷭ҇тѣ̀, ни свобо́дный сꙋ́дитсѧ, по добродѣ́тели благоѻбра́зїе,
благоче́стїѧ нра́вы ᲂу҆кра́шена. Є҆ѧ́же показа́ласѧ є҆сѝ твори́тельница,
стрⷭ҇тоте́рпице непобѣди́маѧ.

=Бг҃оро́диченъ:=

~Хра́мъ тѧ̀ бж҃їй и҆ черто́гъ зна́емъ, ста́мнꙋ, свѣ́щникъ и҆ скрижа́ль,
стѧжа́вшꙋю внꙋ́трь написа́нїе, за милосе́рдїе вопло́щшасѧ сло́ва,
всенепоро́чнаѧ.

=Пѣ́снь з҃. І҆рмо́съ:=

~Въ пещѝ а҆враа́мстїи ѻ҆́троцы персі́дстѣй, любо́вїю благоче́стїѧ па́че,
не́жели пла́менемъ ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ сла́вы
твоеѧ̀, гдⷭ҇и.

~Съ любо́вїю и҆ дерзнове́нїемъ ѿлꙋчи́ласѧ є҆сѝ вои́стиннꙋ, ко твоемꙋ̀,
всехва́льнаѧ, рачи́телю, бл҃года́рнѡ взыва́ющи: благослове́нъ є҆сѝ въ хра́мѣ
сла́вы твоеѧ̀, гдⷭ҇и.

=Два́жды.=

~Съ весе́лїемъ и҆ ра́достїю прешла̀, є҆сѝ, и҆спо́лнь <<316>> добродѣ́телей
всеразли́чныхъ, матрѡ́но, ѿ землѝ къ нбⷭ҇нымъ ликѡ́мъ, сла́внаѧ, наслѣ́дїе
полꙋчи́вши безсме́ртное.

=Бг҃оро́диченъ:=

~Просвѣще́нна, преиспещре́на всѣ́ми добродѣ́тельми, сло́во ѻ҆́ч҃ее па́че сло́ва
родила̀ є҆сѝ воплоще́нное, мт҃и дв҃о: бл҃гослове́нна ты̀ въ жена́хъ,
всенепоро́чнаѧ влⷣчце.

=Пѣ́снь и҃. І҆рмо́съ:=

~Рꙋ́цѣ распросте́ръ данїи́лъ, львѡ́въ зїѧ̑нїѧ въ ро́вѣ затчѐ: ѻ҆́гненнꙋю же
си́лꙋ ᲂу҆гаси́ша, добродѣ́телїю препоѧ́савшесѧ, бл҃гоче́стїѧ рачи́тели ѻ҆́троцы,
взыва́юще: бл҃гослови́те, всѧ̑ дѣла̀ гдⷭ҇нѧ, гдⷭ҇а.

~Бога́тнагѡ свѣ́та лꙋчы̀ сподо́биласѧ є҆сѝ ви́дѣти, и҆змѣни́вшисѧ пло́ти, и҆ въ
нбⷭ҇нѣй ски́нїи жи́ти, вмѣ́стѡ ски́нїи те́мныѧ и҆ мра́чныѧ, и҆дѣ́же заключена̀
была̀ є҆сѝ, сла́внаѧ, бл҃гослови́те, всѧ̑ дѣла̀, вопїю́щи, гдⷭ҇нѧ, гдⷭ҇а.

=Два́жды.=

~Красе́нъ вѣне́цъ, и҆́мже ны́нѣ вѣнча́ласѧ є҆сѝ, сла́внаѧ, живонача́льною
десни́цею вседержи́телѧ: невѣ́стꙋ бо ви́дѧ ѡ҆червле́нꙋ тѧ̀ крове́й твои́хъ
то́ки, ра́дꙋѧсѧ, ᲂу҆ѧснѝ, є҆мꙋ́же пое́мъ: всѧ̑ дѣла̀, благослови́те, гдⷭ҇нѧ,
гдⷭ҇а.

=Бг҃оро́диченъ:=

~Вои́стиннꙋ ро́ждши бг҃а, вои́стиннꙋ всечⷭ҇таѧ ꙗ҆ви́ласѧ є҆сѝ мт҃и бж҃їѧ,
и҆́стинствꙋюща, носѧ́щи по ко́емждо рожде́нїи, бг҃оиме́нство вѣ̑рнымъ. тѣ́мже
сла́вимъ бцⷣꙋ тѧ̀ бг҃омꙋ́дреннѡ, всенепоро́чнаѧ влⷣчце.

=Пѣ́снь ѳ҃. І҆рмо́съ:=

~Ка́мень нерꙋкосѣ́чный ѿ несѣко́мыѧ горы̀ тебє̀, дв҃о, краеꙋго́льный ѿсѣче́сѧ,
хрⷭ҇то́съ, совокꙋпи́вый разстоѧ̑щаѧсѧ є҆стєства̀: тѣ́мъ, веселѧ́щесѧ, тѧ̀, бцⷣе,
велича́емъ.

~Сїѧ́етъ мы́сленными свѣтозарє́нїи свѣтоно́сный тво́й де́нь свѣтлѣ́йшими
блиста̑нїи трисо́лнечнагѡ, мꙋ́ченице, сїѧ́нїѧ, въ не́мже ны́нѣ молѝ, ѡ҆зари́ти
пою́щыѧ тѧ̀. <<317>>

~Ѡ҆брѣла̀ є҆сѝ воздаѧ̑нїѧ, страстоно́сице, за ра̑ны болѣ́знєнныѧ, нбⷭ҇ное
наслѣ́дїе въ це́ркви перворо́дныхъ, сла́внаѧ: въ не́йже торжествꙋ́ющи, твои́ми
моли́твами на́съ соблюдѝ.

~Вои́стиннꙋ хрⷭ҇тꙋ̀ ны́нѣ сочта́ласѧ є҆сѝ, безсме́ртномꙋ твоемꙋ̀ женихꙋ̀,
процвѣ́тши свѣ́тлѡ, бжⷭ҇твенными сегѡ̀, всемꙋ́драѧ, ꙗ҆́звами, и҆ честно́ю
кро́вїю мꙋче́нїѧ сїѧ́ющи.

=Бг҃оро́диченъ:=

~Плени̑цы мои́хъ ны́нѣ прегрѣше́нїй разрѣшѝ, дв҃о бцⷣе, ꙗ҆́же милосе́рдїѧ
и҆сто́чникъ ро́ждши, є҆ди́на бг҃облаже́ннаѧ, и҆ дꙋшесла́дости и҆спо́лни, ꙗ҆́кѡ
да досто́йнѡ тѧ̀ велича́ю.

