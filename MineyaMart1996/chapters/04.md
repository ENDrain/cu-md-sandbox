<<42>>

=Мѣ́сѧца тогѡ́же въ д҃-й де́нь.=

=Преподо́бнагѡ ѻ҆ц҃а̀ на́шегѡ гера́сїма, и҆́же на і҆ѻрда́нѣ.=

=И҆ ст҃а́гѡ, бл҃говѣ́рнагѡ вели́кагѡ кнѧ́зѧ данїи́ла моско́вскагѡ.= ~Слꙋ́жба
є҆гѡ̀ пи́сана въ приложе́нїи.

=На= ~Гдⷭ҇и, воззва́хъ: =стїхи̑ры, гла́съ и҃.Подо́бенъ: Ѽ= пресла́внагѡ чꙋдесѐ!

~Ѻ҆́ч҃е бг҃омꙋ́дре гера́сїме, ꙳ воздержа́нїемъ мно́гимъ, ꙳ моли́твою и҆
моле́нїемъ бг҃ꙋ соединѧ́ѧсѧ, ꙳ непревра́тенъ пребы́лъ є҆сѝ кова̑рствїи
бори́телѧ, ꙳ и҆ ра́бъ ꙗ҆ви́лсѧ є҆сѝ вседержи́телѧ. ꙳ Ѿѻнꙋ́дꙋже почита́емъ тѧ̀,
и҆ бж҃е́ственнꙋю па́мѧть твою̀ ꙳ прера́достнѡ вѣ́рою пра́зднꙋюще, восхвалѧ́емъ
тѧ̀.

~Преподо́бне ѻ҆́ч҃е гера́сїме, ꙳ въ пꙋсты́нѧхъ при́снѡ и҆ пеще́рахъ, и҆ гора́хъ
꙳ вѣ́рою пребыва́ѧ, бг҃а взыска́лъ є҆сѝ: ꙳ и҆ того̀ ѡ҆брѣ́лъ є҆сѝ, ꙳ ꙗ҆́коже
возжелѣ́лъ є҆сѝ. ꙳ Невозвра́тною дꙋше́ю вжилѧ́емь, ꙳ вхождє́нїи до́брыми
всегда̀, ꙳ и҆ мона́шествꙋющихъ мно́жєства приве́лъ є҆сѝ бг҃ꙋ спаса́ємаѧ.

~Ты̀ повинꙋ́ѧсѧ ма́нїемъ ꙳ всеви́дца бг҃а, ꙳ ѿ негѡ̀ благода́ть прїѧ́лъ є҆сѝ, ꙳
дѣ́йствовати чꙋдеса̀, ꙳ и҆ прогонѧ́ти дꙋ́хи лꙋка́вствїѧ, ꙳ ди̑вїѧ же ѕвѣ́ри
повинꙋ́ти ᲂу҆ма̀ чистото́ю. ꙳ Тѣ́мже почита́емъ тѧ̀, ꙳ и҆ бжⷭ҇твеннꙋю па́мѧть
твою̀ до́лжнѡ ꙳ вѣ́рою пра́зднꙋемъ, бг҃облаже́нне. <<43>>

=Сла́ва, и҆ ны́нѣ, бг҃оро́диченъ, гла́съ и҆ подо́бенъ то́йже:=

~Тѧ̀ мо́лимъ, пречⷭ҇таѧ, ꙳ предста́тельницꙋ на́шꙋ, ꙳ смꙋща́емїи въ печа́лехъ, ꙳
не пре́зри до конца̀ поги́бнꙋти рабы̑ твоѧ̑: ꙳ но ᲂу҆скорѝ и҆з̾ѧ́ти ны̀ ꙳
настоѧ́щагѡ гнѣ́ва и҆ печа́ли, ꙳ ѽ бг҃ора́дованнаѧ прест҃а́ѧ чⷭ҇таѧ: ꙳ ты́ бо
на́ша є҆сѝ стѣна̀ и҆ по́мощь неѡбори́ма.

=Крⷭ҇тобг҃оро́диченъ, подо́бенъ то́йже:=

~Тѧ̀ ви́дѧщи пригвожда́ема ꙳ на крⷭ҇тѣ̀, і҆и҃се, ꙳ и҆ стрⷭ҇ти прїе́млюща
во́лею, ꙳ дв҃а и҆ ма́ти твоѧ̀, влⷣко, ꙳ ᲂу҆вы̀ мнѣ̀, вопїѧ́ше, ꙳ ча́до сла́дкое:
꙳ ра̑ны непра́веднѡ ка́кѡ терпи́ши, ꙳ врачꙋ̀, и҆сцѣли́вый человѣ́ческое
неможе́нїе, ꙳ и҆ ѿ тлѝ всѧ̑ и҆зба́вивый милосе́рдїемъ твои́мъ;

=Канѡ́нъ є҆гѡ́же краегране́сїе:= ~Гера́сїма хвалю̀, ꙗ҆́кѡ вѣне́цъ плетꙋ̀.

=Гла́съ и҃. Пѣ́снь а҃. І҆рмо́съ:=

~Пои́мъ гдⷭ҇еви, прове́дшемꙋ лю́ди своѧ̑ сквозѣ̀ чермно́е мо́ре, ꙗ҆́кѡ є҆ди́нъ
сла́внѡ просла́висѧ.

~Сла́вꙋ безсме́ртїѧ и҆ нетлѣ́нїѧ бж҃е́ственный вѣне́цъ, до́брѣ подви́гшемꙋсѧ,
хрⷭ҇то́съ тебѣ̀ подадѐ, гера́сїме.

~И҆мѣ́ѧ свѣтода́телѧ, твои́хъ послꙋ́шающа моле́нїй, де́мѡнѡвъ тмꙋ̀ ᲂу҆ма́лилъ
є҆сѝ, ѻ҆́ч҃е гера́сїме.

~Стрꙋѧ́ми твои́хъ сле́зъ, ꙗ҆́коже дре́во, ѻ҆́ч҃е, тꙋчнѧ́емое, плоды̀
безсме́ртїѧ произне́слъ є҆сѝ, бг҃омꙋ́дре гера́сїме.

=Бг҃оро́диченъ:=

~Пречⷭ҇таѧ бцⷣе, ᲂу҆ста́ви болѣ̑зни се́рдца моегѡ̀, ꙗ҆́же хрⷭ҇та̀
безболѣ́зненнѡ, па́че ᲂу҆ма́ же и҆ сло́ва ро́ждшаѧ.

=Пѣ́снь г҃. І҆рмо́съ:=

~Ты̀ є҆сѝ ᲂу҆твержде́нїе притека́ющихъ къ тебѣ̀, гдⷭ҇и, ты̀ є҆сѝ свѣ́тъ
ѡ҆мраче́нныхъ, и҆ пое́тъ тѧ̀ дꙋ́хъ мо́й.

~Распѧ́тїе во́льное претерпѣ́вшемꙋ, преподо́бне, послѣ́дꙋѧ, ве́сь распѧ́лсѧ
є҆сѝ житїю̀ и҆ страсте́мъ. <<44>>

~Возмо́глъ є҆сѝ ᲂу҆крѣплѧ́емь вседѣ́тельнымъ, мꙋ́дре, манове́нїемъ, крѣ́пкагѡ
всѧ̑ сѣ̑ти попра́ти, гера́сїме.

~Смире́ннымъ мꙋдрова́нїемъ, и҆ смире́ннымъ, мꙋ́дре, дꙋ́хомъ, ты̀ ᲂу҆крѣ́пльсѧ,
стра̑сти дꙋшетлѣ̑нныѧ всеконе́чнѡ смири́лъ є҆сѝ.

~Ꙗ҆́коже вели́кое сл҃нце, чꙋде́съ твои́хъ сїѧ́ньми просвѣща́еши всѣ́хъ сердца̀,
вѣ́рнѡ восхвалѧ́ющихъ тѧ̀.

=Бг҃оро́диченъ:=

~Родила̀ є҆сѝ, всенепоро́чнаѧ, ѻ҆ц҃ꙋ̀ сн҃а сопресто́льна и҆ соесте́ственна,
всѣ̑мъ вхо́ды жи́знєнныѧ показа́вшаго.

=Сѣда́ленъ, гла́съ д҃. Подо́бенъ:= ~Ꙗ҆ви́лсѧ є҆сѝ дне́сь:

~Де́мѡнѡвъ, преподо́бне, кова̑рства крⷭ҇тною благода́тїю и҆ дѣ́йствомъ
преше́дъ, положе́нїемъ бо́гъ бы́лъ є҆сѝ. тѣ́мже тѧ̀ вѣ́рнѡ почита́емъ,
гера́сїме.

=Сла́ва и҆ ны́нѣ, бг҃оро́диченъ:=

~Пречи̑стыѧ рꙋ́ки твоѧ̑, дв҃о мт҃и, просте́рши, покры́й ᲂу҆пова́ющыѧ на тѧ̀, и҆
сн҃ꙋ твоемꙋ̀ зовꙋ́щыѧ: всѣ̑мъ пода́ждь, хрⷭ҇тѐ, ми́лѡсти твоѧ̑.

=Крⷭ҇тобг҃оро́диченъ.=

~На дре́вѣ ви́дѧщи воздви́жена сн҃а твоего̀, пречⷭ҇таѧ, ᲂу҆тро́бою мт҃рнею
растерза́ема, жа́лостнѡ взыва́ла є҆сѝ: ᲂу҆вы̀ мнѣ̀, ка́кѡ заше́лъ є҆сѝ, свѣ́те
мо́й безлѣ́тный;

=Пѣ́снь д҃. І҆рмо́съ:=

~Оу҆слы́шахъ, гдⷭ҇и, смотре́нїѧ твоегѡ̀ та́инство, разꙋмѣ́хъ дѣла̀ твоѧ̑ и҆
просла́вихъ твоѐ бжⷭ҇тво̀.

~Хра́мъ бы́сть дх҃а, просвѣще́нное, ѻ҆́ч҃е, се́рдце твоѐ: тѣ́мъ то́читъ
дарова̑нїѧ, и҆сцѣлѧ́ѧ недꙋ́ги бж҃е́ственною благода́тїю.

~Зако́нꙋ бжⷭ҇твенномꙋ повинꙋ́ѧсѧ, ѻ҆́ч҃е, ѿ ю҆́ности послѣ́довалъ є҆сѝ гдⷭ҇ꙋ,
ѡ҆блобыза́ѧ безпло́тныхъ житїѐ съ тѣ́ломъ.

~Шє́ствїѧ твоѧ̑, преподо́бне, къ спаси́тельнѣй стезѝ <<45>> и҆спра́вишасѧ,
наставле́нїемъ бж҃е́ственнагѡ дх҃а, въ тѧ̀, преподо́бне, все́льшагѡсѧ.

=Бг҃оро́диченъ:=

~І҆и҃са чл҃вѣколю́бца, є҆го́же несказа́ннѡ чревоноси́ла є҆сѝ, ᲂу҆молѝ,
всенепоро́чнаѧ, спастѝ всѧ̑ пою́щыѧ тѧ̀.

=Пѣ́снь є҃. І҆рмо́съ:=

~Оу҆́тренююще, вопїе́мъ тѝ, гдⷭ҇и, спаси́ ны: ты́ бо є҆сѝ бг҃ъ на́шъ, ра́звѣ
тебє̀ и҆но́гѡ не вѣ́мы.

~Оу҆мо́мъ ѡ҆чище́ннымъ прїе́мъ лꙋчы̀ ст҃а́гѡ дх҃а, свѣ́тъ мона́шествꙋющихъ
бы́лъ є҆сѝ.

~Житїѐ твоѐ нꙋ́ждею є҆стества̀ сїѧ́ѧ, а҆́гг҃ла земна́го съ пло́тїю тѧ̀ показа̀.

~Во́дъ живото́чныхъ дх҃а и҆спо́лненъ, рѣ́ки и҆сточи́лъ є҆сѝ чꙋде́съ, ѻ҆́ч҃е
гера́сїме.

=Бг҃оро́диченъ:=

~Ꙗ҆́кѡ тꙋ́ча на тѧ̀ сни́де, бцⷣе, сло́во воплоща́емое въ просвѣще́нїе дꙋ́шъ
на́шихъ.

=Пѣ́снь ѕ҃. І҆рмо́съ:=

~Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆ и҆зъ глꙋбины̀ ѕѡ́лъ
возведѝ, молю́сѧ: къ тебѣ̀ во возопи́хъ, и҆ ᲂу҆слы́ши мѧ̀, бж҃е спасе́нїѧ
моегѡ̀.

~Пло́ти твоеѧ̀ немощно́е, си́лою ᲂу҆крѣплѧ́емо, ѿ дв҃ы на́мъ чⷭ҇тыѧ
возсїѧ́вшагѡ, всю̀ смирѝ си́лꙋ, ѻ҆́ч҃е, вражде́бныхъ безпло́тныхъ, преподо́бне.

~Сокрꙋши́въ мы́сленныхъ львѡ́въ чє́люсти благода́тїю, покори́лъ є҆сѝ
чꙋ́вственныхъ стремлє́нїѧ, преподо́бне: тѣ́мъ повинꙋ́етсѧ тебѣ̀ ле́въ, ꙗ҆́кѡ
па́стырю, благопоко́рнѡ слꙋжѧ̀.

~Житїѐ а҆́гг҃льское, мꙋдрова́нїе, ѻ҆́ч҃е, смире́нно стѧжа́въ ѡ҆ хрⷭ҇тѣ̀,
кро́токъ бы́лъ є҆сѝ: и҆ ны́нѣ всели́лсѧ є҆сѝ въ землѝ кро́ткихъ, ра́дости
бж҃е́ственныѧ и҆сполнѧ́емь.

=Бг҃оро́диченъ:=

~Всели́сѧ въ тѧ̀ ѻ҆́ч҃ее, чⷭ҇таѧ, ѡ҆заре́нїе, и҆ ро́ждсѧ пло́тїю, мі́ръ
просвѣтѝ, и҆ тмы̀ и҆зба́ви многобо́жїѧ: сегѡ̀ ра́ди воспѣва́емъ тѧ̀. <<46>>

=Конда́къ, гла́съ д҃. Подо́бенъ:= ~Вознесы́йсѧ:

~Возгорѣ́всѧ раче́нїемъ го́рнимъ, же́стость пꙋсты́ни і҆ѻрда́новы, па́че всѣ́хъ
мі́ра сла́дкихъ предпоче́лъ є҆сѝ: ѿѻнꙋ́дꙋже повинꙋ́сѧ тебѣ̀ ѕвѣ́рь да́же до
сме́рти, ѻ҆́ч҃е, послꙋ́шнѣ и҆ жа́лостнѣ на гро́бѣ твое́мъ сконча́сѧ,
просла́вльшꙋ тѧ̀ та́кѡ бг҃ꙋ: къ немꙋ́же молѧ́сѧ, и҆ ѡ҆ на́съ, ѻ҆́ч҃е гера́сїме,
помина́й.

=Пѣ́снь з҃. І҆рмо́съ:=

~Ѻ҆́троцы є҆вре́йстїи въ пещѝ попра́ша пла́мень дерзнове́ннѡ, и҆ на ро́сꙋ
ѻ҆́гнь преложи́ша, вопїю́ще: бл҃гослове́нъ є҆сѝ, гдⷭ҇и бж҃е, во вѣ́ки.

~Свѣ́тъ возсїѧ̀ тебѣ̀, ѻ҆́ч҃е, и҆ сопрꙋ́гъ сегѡ̀ весе́лїе, въ нб҃сныхъ кро́вѣхъ
при́снѡ водворѧ́емꙋ, и҆ пѣснопою́щꙋ: благослове́нъ є҆сѝ, гдⷭ҇и бж҃е, во вѣ́ки.

~Тꙋ́чами сле́зъ напои́въ твоѐ, бг҃оно́се, се́рдце, добродѣ́тєльныѧ прозѧба́еши
плоды̀, и҆́миже сла́дость го́рнюю во вѣ́ки прїѧ́лъ є҆сѝ со всѣ́ми преподо́бными.

~Во ᲂу҆стѣ́хъ носѧ̀ пѣ́нїе, въ подража́нїи непреста́ннѡ а҆́гг҃льстѣмъ,
бдѣ́ннымъ ᲂу҆мо́мъ, гера́сїме, вопїѧ́лъ є҆сѝ: благослове́нъ є҆сѝ, гдⷭ҇и бж҃е, во
вѣ́ки.

=Бг҃оро́диченъ:=

~Ѻ҆́гнь ника́коже тѧ̀, бцⷣе, бж҃ества̀ ѡ҆палѝ, дв҃о: тѧ́ бо кꙋпина̀ и҆ногда̀
ѡ҆бразова́ше въ горѣ̀ ѡ҆палѧ́ема, пречⷭ҇таѧ, и҆ ника́коже сгара́ющи.

=Пѣ́снь и҃. І҆рмо́съ:=

~Бг҃оглаго́ливїи ѻ҆́троцы, въ пещѝ со ѻ҆гне́мъ пла́мень попира́юще, поѧ́хꙋ:
благослови́те, дѣла̀ гдⷭ҇нѧ, гдⷭ҇а.

~Просвѣще́нъ предста́лъ є҆сѝ влⷣцѣ, по́стническими сїѧ́ньми, чꙋдоно́сче
гера́сїме, и҆ безпло́тныхъ ликѡ́мъ счи́слилсѧ є҆сѝ.

~Въ безѕло́бїи житїѐ проводи́въ, лꙋка́вагѡ сѣда́лище ѿню́дъ ѡ҆хꙋди́лъ є҆сѝ,
по́стникѡвъ красото̀, бг҃омꙋ́дре гера́сїме.

~Во ѻ҆де́ждꙋ нетлѣ́нїѧ ѡ҆дѣ́ѧлсѧ є҆сѝ, страсте́й <<47>> совлече́нїемъ, ѻ҆́ч҃е
бг҃омꙋ́дре гера́сїме: и҆ черто́гъ бжⷭ҇твенный досто́йнѡ полꙋчи́лъ є҆сѝ.

=Бг҃оро́диченъ:=

~Ꙗ҆́кѡ благоꙋха́нный крі́нъ ѡ҆брѣ́тъ тѧ̀ во ᲂу҆до́лїихъ житїѧ̀,
пресꙋ́щественный, всечⷭ҇таѧ, тобо́ю благоꙋха́нїе мі́рови вдохнꙋ̀.

=Пѣ́снь ѳ҃. І҆рмо́съ:=

~Оу҆страши́сѧ всѧ́къ слꙋ́хъ неизрече́нна бж҃їѧ снизхожде́нїѧ, ꙗ҆́кѡ вы́шнїй
во́лею сни́де да́же и҆ до пло́ти, ѿ дв҃и́ческагѡ чре́ва бы́въ чл҃вѣ́къ. Тѣ́мже
пречи́стꙋю бцⷣꙋ, вѣ́рнїи, велича́емъ.

~Стопа́мъ всѣ́хъ, до́брѣ на землѝ ходи́вшихъ, послѣ́дꙋѧ, любо́вь и҆мѣ́лъ є҆сѝ,
вѣ́рꙋ, наде́ждꙋ, мѣ́рность, мꙋ́дрость и҆ неѡскꙋ́днꙋю моли́твꙋ, воздержа́нїе
неизрече́нное, ѻ҆́ч҃е гера́сїме, наслажда́ѧсѧ чи́стыми восхождє́нїи.

=Ѽ= чꙋ́до! ка́кѡ ꙗ҆́кѡ слове́сенъ повинова́шесѧ тебѣ̀ ѕвѣ́рь, повелѣ́нїю
твоемꙋ̀, гера́сїме, со ᲂу҆се́рдїемъ слꙋжѧ̀, бг҃ꙋ прославлѧ́ющꙋ твоѐ житїѐ
равноа́гг҃льное, зна́мєнїи, преподо́бне, и҆ безчи́сленными дивесы̀ и҆ чꙋдесы̀;

~Оу҆твержде́нїе ꙗ҆ви́лсѧ є҆сѝ мона́шествꙋющихъ и҆ молча́щихъ, бг҃оно́се,
наказа́нїе: тѣснѣ́йшꙋю бо воздержа́нїѧ стезю̀ ше́ствовалъ є҆сѝ, бж҃е́ственными
наде́ждами дꙋ́шꙋ при́снѡ разширѧ́ѧ. тѣ́мже простра́ннѡ въ се́лѣхъ и҆збра́нныхъ
ѡ҆брѣ́лъ є҆сѝ селе́нїе.

~Процвѣ́лъ є҆сѝ, ѻ҆́ч҃е, во дво́рѣхъ бг҃а на́шегѡ, ꙗ҆́кѡ фі́нїѯъ
высокора́сленный, ꙗ҆́кѡ кѷпарі́съ возвели́чилсѧ є҆сѝ бж҃е́ственными возношє́нїи.
Ѿѻнꙋ́дꙋже па́мѧть твою̀ вѣ́рнѡ всѝ пра́зднꙋемъ: въ ню́же мо́лимсѧ, и҆скꙋше́нїй
ны̀ всѧ́кихъ спасѝ.

=Бг҃оро́диченъ:=

~Носѧ́щи є҆мманꙋ́ила на рꙋкꙋ̀ твоє́ю, чⷭ҇таѧ, ꙗ҆́коже младе́нца,
бг҃ора́дованнаѧ, вопїѧ́ла є҆сѝ: ча́до моѐ сладча́йшее, ка́кѡ пода́мъ тебѣ̀
сосе́цъ, пита́ющемꙋ всѧ́чєскаѧ; ка́кѡ повїю́ тѧ пелена́ми, мгло́ю повива́ющаго
мо́ре;

