<<217>>

=Мѣ́сѧца тогѡ́же въ к҃в-й де́нь.=

=Свѧта́гѡ свѧщенномꙋ́ченика васі́лїа, пресвѵ́тера а҆гкѵ́рскїѧ це́ркве.=

=Стїхи̑ры, гла́съ д҃. Подо́бенъ:= ~Зва́нный свы́ше:

~Свѧще́нства ѻ҆де́ждею ᲂу҆кра́шенъ, ꙳ бг҃ꙋ слꙋжи́лъ є҆сѝ ꙗ҆́коже а҆́гг҃лъ, ꙳
ве́щною на́съ ра́ди пло́тїю ꙗ҆́вльшемꙋсѧ ꙳ жрѧ́й, васі́лїе великоимени́те. ꙳
Ѿню́дꙋже ꙗ҆́кѡ ѻ҆вча̀ соверше́нное закла́лсѧ є҆сѝ, ꙳ и҆ чи́стаѧ же́ртва бы́лъ
є҆сѝ, ꙳ и҆ прине́слсѧ є҆сѝ ны́нѣ ꙳ въ го́рнїй же́ртвенникъ. ꙳ Тѣ́мже тѧ̀
ра́достными гла́сы ꙳ при́снѡ ᲂу҆блажа́емъ, вопїю́ще тѝ: ꙳ молѝ непреста́ннѡ, ꙳
спасти́сѧ дꙋша́мъ на́шымъ.

~Ѿѧ́тѣй бы́вши ко́жи, ꙳ сꙋдо́мъ непра́веднымъ, ꙳ болѣ̑зни претерпѣ́лъ є҆сѝ, ꙳
взира́ѧ къ кончи́нѣ неболѣ́зненнѣй, сла́вне, ꙳ и҆ къ по́честемъ страда́вшымъ
ᲂу҆готѡ́ваннымъ, ꙳ ѻ҆гне́мъ же ѡ҆бострѧ́емь ꙗ҆́кѡ желѣ́зо, небокова́ненъ бы́лъ
є҆сѝ, всеблаже́нне, ме́чь, ꙳ всѧ̑ посѣка́ѧ вра̑жїѧ полкѝ. ꙳ Тѣ́мже тѧ̀
почита́етъ дне́сь ꙳ всѧ́къ благочести́выхъ ꙗ҆зы́къ ра́дꙋющисѧ, ꙳ страда́льче
доблемꙋ́дренне, ꙳ достосла́вне васі́лїе.

~Оу҆кра́шенъ ра́нами бжⷭ҇твенными, ꙳ ѿ гра́да во гра́дъ свѧ́занъ те́клъ є҆сѝ, ꙳
свѧзꙋ́ѧй мꙋчи́телѧ, ꙳ и҆ твои́хъ сто́пъ ше́ствїе и҆справлѧ́ѧ: ꙳ и҆ а҆́бїе въ
кесарі́йскїй гра́дъ вше́дъ, ꙳ въ то́мъ коне́цъ блаже́нный прїѧ́лъ є҆сѝ, ꙳ и҆ ко
гра́дꙋ нб҃сномꙋ ꙳ вѣнцено́сецъ возше́лъ є҆сѝ, ꙳ и҆ бг҃ꙋ цр҃ю̀ ꙳ ны́нѣ
предстои́ши. ꙳ Є҆го́же молѝ ꙳ спастѝ и҆ просвѣти́ти дꙋ́шы на́шѧ. <<218>>

=Сла́ва, и҆ ны́нѣ, бг҃оро́диченъ, гла́съ и҆ подо́бенъ то́йже:=

~Ꙗ҆́кѡ во глꙋбины̑ мно́гихъ паде́нїй ꙳ ѻ҆каѧ́ннѡ снидо́хъ, ꙳ ᲂу҆ны́нїемъ мои́мъ
и҆ лѣ́ностїю ѻ҆каѧ́нный, ꙳ и҆ недоꙋмѣ́нїемъ и҆ ѿча́ѧнїемъ ны́нѣ ѡ҆держи́мь
є҆́смь. ꙳ Бꙋ́ди мѝ по́мощь и҆ ѡ҆чище́нїе, ꙳ и҆ спасе́нїе, пречⷭ҇таѧ, ꙳
ᲂу҆тѣше́нїе благосе́рднѣйше подаю́щи мѝ. ꙳ Тѧ̀ молю̀, ꙳ и҆ тебѣ̀ ми́лъ дѣ́юсѧ, ꙳
и҆ припа́даю, и҆ вѣ́рою зовꙋ́ ти: ꙳ да не бꙋ́дꙋ до конца̀ ꙳ льсти́вомꙋ ра́дость.

=Крⷭ҇тобг҃оро́диченъ. Подо́бенъ то́йже:=

~Не рыда́й менє̀, мт҃и, ꙳ зрѧ́щи на дре́вѣ повѣ́шена ꙳ твоего̀ сн҃а и҆ бг҃а, ꙳
на вода́хъ повѣ́сившаго зе́млю неѡдержи́мѡ, ꙳ и҆ всю̀ тва́рь созда́вшаго: ꙳
и҆́бо воскреснꙋ̀, и҆ просла́влюсѧ, ꙳ и҆ а҆́дѡва ца̑рствїѧ сокрꙋшꙋ̀ крѣ́постїю, ꙳
и҆ погꙋблю̀ тогѡ̀ си́лꙋ, ꙳ и҆ ю҆́зники и҆зба́влю ѿ ѕлодѣ́йства є҆гѡ̀, ꙳ ꙗ҆́кѡ
благоꙋтро́бенъ, ꙳ и҆ ѻ҆ц҃ꙋ̀ моемꙋ̀ приведꙋ̀, ꙳ ꙗ҆́кѡ чл҃вѣколю́бецъ.

=Канѡ́нъ, є҆гѡ́же краегране́сїе:=

~Твоѧ̑, великомꙋ́чениче, восхвалю̀ болѣ̑зни. =І҆ѡ́сифъ.=

=Гла́съ ѕ҃. Пѣ́снь а҃. І҆рмо́съ:=

~Ꙗ҆́кѡ по сꙋ́хꙋ, пѣшеше́ствовавъ і҆и҃ль по бе́зднѣ стопа́ми, гони́телѧ фараѡ́на
ви́дѧ потоплѧ́ема, бг҃ꙋ побѣ́днꙋю пѣ́снь, пои́мъ, вопїѧ́ше.

~Твоегѡ̀ црⷭ҇твїѧ сла́вꙋ, всецр҃ю̀, сла́вный васі́лїй возлюби́въ крѣ́пкѡ, на
землѝ пострада̀: и҆́мже црⷭ҇тва нбⷭ҇нагѡ на́съ сподо́би.

~Достохва́льное житїѐ, и҆ чⷭ҇тое жи́тельство, сла́вне, по́двигѡвъ стезѧ̀,
наслѣ́дника показа́ша бг҃ꙋ, и҆ граждани́на нб҃сна тѧ̀ содѣ́лаша.

~Повинꙋ́всѧ гдⷭ҇ꙋ, благи́мъ житїе́мъ, премꙋ́дре, повинꙋ́лъ є҆сѝ врага̀, и҆
нога́ми попра́лъ є҆сѝ сего̀, свѣ́тлѡ воева́въ на него̀, мꙋ́чениче васі́лїе.
<<219>>

~Крове́й тече́ньми, мы́сленнагѡ фараѡ́на погрꙋзи́лъ є҆сѝ всево́инство ꙗ҆́кѡ
вои́стиннꙋ: и҆ къ землѝ восте́клъ є҆сѝ, мꙋ́дре, и҆дѣ́же ѻ҆́блакъ страда́льцєвъ
при́снѡ весели́тсѧ.

=Бг҃оро́диченъ:=

~Ѻ҆ц҃ꙋ̀ сы́й є҆диноро́денъ, восхотѣ́въ всели́сѧ во твою̀ пречⷭ҇тꙋю ᲂу҆тро́бꙋ:
и҆ чл҃вѣ́къ бы́сть, чⷭ҇таѧ, за бла́гость спастѝ хотѧ̀ человѣ́ки.

=Пѣ́снь г҃. І҆рмо́съ:=

~Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й, вознесы́й ро́гъ вѣ́рныхъ твои́хъ,
бл҃же, и҆ ᲂу҆тверди́вый на́съ на ка́мени и҆сповѣ́данїѧ твоегѡ̀.

~Возвы́сивсѧ ꙗ҆́коже а҆́гнѧ на дре́вѣ, всеблаже́нне, строга̑нїѧ терпѧ̀ мы́слїю
тве́рдою, и҆ низлага́ѧ врага̀ возношє́нїѧ си́лою бжⷭ҇твеннагѡ дх҃а.

~Ꙗ҆́звъ, мꙋ́чениче, добро́тами, краснѣ́йшїй ꙗ҆ви́лсѧ є҆сѝ дꙋше́ю и҆ тѣ́ломъ,
мы́слїю чи́стою благода́рствєнныѧ гла́сы воспꙋща́ѧ, подвигополо́жникꙋ твоемꙋ̀.

~Вели́ко зва́нїе и҆щѧ̀, велемꙋ́дреннымъ нра́вомъ, вели̑кїѧ по́двиги претерпѣ́лъ
є҆сѝ, мꙋ́дре, и҆ вельмѝ при́снѡ взима́ющагосѧ, мꙋ́чениче, смири́лъ є҆сѝ.

~Бжⷭ҇твенный храни́тель бы́въ повелѣ́нїй, бг҃омꙋ́дре, въ темни́цѣ затворѧ́емь,
вѣ̑рнымъ ѿверза́ѧ ᲂу҆че́нїѧ пꙋ́ть, въ широтꙋ̀ ра́зꙋма вводѧ́щїй.

=Бг҃оро́диченъ:=

~Разꙋмѣ́въ и҆здале́че твоѐ зача́тїе и҆са́їа дх҃омъ, ѻ҆трокови́це, ᲂу҆ѧснѝ сїѐ
вопїѧ̀: сѐ во ᲂу҆тро́бѣ дв҃а бг҃а зачне́тъ.

=Сѣда́ленъ, гла́съ г҃. Подо́бенъ:= ~Бжⷭ҇твенныѧ вѣ́ры:

~Красота̀ бы́лъ є҆сѝ цр҃кве, и҆ держа́ва бл҃гоче́стїѧ, и҆ потреби́тель
нече́стїѧ, васі́лїе: и҆ претерпѣ́въ мꙋ̑ки ꙗ҆́кѡ безпло́тенъ, со безпло́тными
совокꙋпи́лсѧ є҆сѝ ра́дꙋѧсѧ, мꙋ́чениче сла́вне. хрⷭ҇та̀ бг҃а молѝ, дарова́ти
дꙋша́мъ на́шымъ ве́лїю ми́лость. <<220>>

=Сла́ва, и҆ ны́нѣ, бг҃оро́диченъ:=

~Бжⷭ҇твеннагѡ є҆стества̀ не ѿлꙋ́чсѧ, пло́ть бы́въ во чре́вѣ твое́мъ, но бг҃ъ
вочл҃вѣ́чсѧ и҆ пребы́сть, и҆́же по ржⷭ҇твѣ̀ мт҃рь тѧ̀ дв҃ꙋ, ꙗ҆́кѡ пре́жде
ржⷭ҇тва̀ сохрани́въ всенепоро́чнꙋ, є҆ди́нъ гдⷭ҇ь: того̀ прилѣ́жнѡ молѝ,
дарова́ти на́мъ ве́лїю ми́лость.

=Крⷭ҇тобг҃оро́диченъ:=

~Нескве́рнаѧ а҆́гница, сло́ва, нетлѣ́ннаѧ дв҃а мт҃и, на крⷭ҇тѣ̀ зрѧ́щи
повѣ́шена, и҆зъ неѧ̀ безъ болѣ́зни прозѧ́бшаго, мт҃ерски подо́бнѡ рыда́ющи,
вопїѧ́ше: ᲂу҆вы̀ мнѣ̀, ча́до моѐ, ка́кѡ стра́ждеши во́лею, хотѧ̀ и҆зба́вити ѿ
стрⷭ҇те́й безче́стїѧ человѣ́ка;

=Пѣ́снь д҃. І҆рмо́съ:=

~Хрⷭ҇то́съ моѧ̀ си́ла, бг҃ъ и҆ гдⷭ҇ь, честна́ѧ цр҃ковь бг҃олѣ́пнѡ пое́тъ,
взыва́ющи ѿ смы́сла чи́ста, ѡ҆ гдⷭ҇ѣ пра́зднꙋющи.

~Ви́дѣвъ ѡ҆блиста́емо твоѐ бжⷭ҇твенное лицѐ заре́ю дꙋхо́вною ѕлочести́вый,
мꙋ́чениче, дивлѧ́шесѧ: и҆ ꙗ҆́кѡ тмы̀ слꙋжи́тель, нечꙋ́вственнѡ ѡ҆б̾юродѣва́ше.

~Премꙋ́дростїю лꙋ́чшею ᲂу҆добрѧ́емь, мꙋдрецы̀ є҆́ллинскїѧ бг҃онача́льною си́лою
ѡ҆бꙋи́лъ є҆сѝ: и҆ пострада́въ терпѣли́внѡ, побѣ́ды вѣне́цъ воспрїѧ́лъ є҆сѝ.

~Просте́рта и҆ всю́дꙋ и҆зчленѧ́ема, ᲂу҆крѣплѧ́ше тѧ̀ сло́во, и҆́же на крⷭ҇тѣ̀
простре́сѧ, васі́лїе, и҆ стра́стїю вѣ̑рнымъ дарова́въ безстра́стїе.

~Не жрꙋ̀ де́мѡнѡмъ, ни ᲂу҆страша́юсѧ сме́рти, ни мꙋ́къ ви́да, свѧще́нный
взыва́ше васі́лїй, є҆ди́наго бг҃а и҆сповѣ́дꙋю въ трⷪ҇цѣ познава́емаго.

=Бг҃оро́диченъ:=

~Пою́ тѧ, влⷣчце, многопѣ́тꙋю, благословлю́ тѧ, дв҃о, є҆ѧ́же ра́ди человѣ́цы
всѝ благослови́хомсѧ, и҆ клѧ́твы дре́внїѧ вои́стиннꙋ и҆зба́вихомсѧ.

=Пѣ́снь є҃. І҆рмо́съ:=

~Бж҃їимъ свѣ́томъ твои́мъ, бл҃же, ᲂу҆́тренюющихъ тѝ дꙋ́шы <<221>> любо́вїю
ѡ҆зарѝ, молю́сѧ, тѧ̀ вѣ́дѣти, сло́ве бж҃їй, и҆́стиннаго бг҃а, ѿ мра́ка
грѣхо́внагѡ взыва́юща.

~Желѣ́за тѧ́жестїю слѧ́ченъ бы́въ, ꙗ҆́коже легча́йшее и҆́го гдⷭ҇не носи́ти
и҆зво́ливъ, на творца̀ вы́ю, свирѣ́пствовавшаго врага̀ го́рдаго, мꙋ́чениче,
смири́лъ є҆сѝ.

~Съ весе́лїемъ желѣ́зными, мꙋ́чениче, ѡ҆бложе́нъ ᲂу҆́зами, мѣ́ста ѿ мѣ́стъ
прете́клъ є҆сѝ, си́ми ꙗ҆́коже мони́сты красꙋ́ѧсѧ, васі́лїе, и҆ веселѧ̀
подвигополо́жника твоего̀.

~Кро́вными течє́нїи са́мъ себѐ, мꙋ́чениче, ѡ҆багри́лъ є҆сѝ вои́стиннꙋ, ца́рскꙋю
ѻ҆де́ждꙋ, сла́вне: побѣ́ды же вѣнце́мъ ѡ҆бложе́нъ, хрⷭ҇тꙋ̀ сца́рствꙋеши
ра́дꙋѧсѧ, васі́лїе.

~Оу҆тве́рждсѧ благода́тїю крⷭ҇та̀, претерпѣ́лъ є҆сѝ дале́кїй и҆ лю́тый пꙋ́ть,
бѣ́днѡ гони́мь, поѧ̀: на стєзѝ свидѣ́тельствъ твои́хъ, красꙋ́ѧсѧ и҆ ра́дꙋѧсѧ,
сло́ве, пойдꙋ̀.

=Бг҃оро́диченъ:=

~Превы́шшꙋю херꙋві̑мъ, высоча́йшꙋ нб҃съ, лꙋ́чшꙋю тва́ри, мꙋ́дрыхъ мꙋ́ченикѡвъ
ѡ҆гражде́нїе, є҆ди́нꙋ бцⷣꙋ пѣ́сньми почти́мъ:

=Пѣ́снь ѕ҃. І҆рмо́съ:=

~Жите́йское мо́ре воздвиза́емое зрѧ̀ напа́стей бꙋ́рею, къ ти́хомꙋ приста́нищꙋ
твоемꙋ̀ прите́къ, вопїю́ ти: возведѝ ѿ тлѝ живо́тъ мо́й, многоми́лостиве.

~Возвы́сивсѧ страстьмѝ твои́ми, и҆ низве́рглъ є҆сѝ врага̀, великомꙋ́чениче
сла́вне: и҆ къ бг҃ꙋ преста́вилсѧ є҆сѝ, побѣди́тельнымъ вѣнча́всѧ вѣнце́мъ, при
концѣ̀ страда́нїй, достохва́льне.

~На крⷭ҇тѣ̀ просте́ршемꙋ дла̑ни тебє̀ ра́ди, мꙋ́чениче мꙋ́дре, подо́бѧсѧ,
воздви́женъ бы́въ на дре́во, терпѣли́внѡ строга̑нїѧ претерпѣ́лъ є҆сѝ, ᲂу҆ѧзвлѧ́ѧ
льсти́ваго твои́ми ꙗ҆́звами.

~Свѧза́лъ є҆сѝ безплѡ́тныѧ врагѝ, вѧ́жемь за хрⷭ҇та̀, <<222>> васі́лїе:
ѿрѣши́всѧ же, сла́вне, ѿ пло́ти, до конца̀ разрꙋши́лъ є҆сѝ тѣ́хъ ѕлодѣ̑йства
бжⷭ҇твенною благода́тїю.

=Бг҃оро́диченъ:=

~Пою́ тѧ, всепѣ́таѧ, ю҆́же пою́тъ вѡ́инства нб҃сныхъ чинѡ́въ, и҆ молю̀ тѧ̀:
стра̑сти дꙋшѝ моеѧ̀ и҆сцѣлѝ, чⷭ҇таѧ, и҆ ѻ҆гнѧ̀ вѣ́чнагѡ свободѝ.

=Конда́къ, гла́съ и҃. Подо́бенъ:= ~Взбра́нной:

~Зако́ннѡ тече́нїе соверши́въ, и҆ вѣ́рꙋ соблю́лъ є҆сѝ, сщ҃енномꙋ́чениче
васі́лїе: сегѡ̀ ра́ди мꙋче́нїѧ вѣнцє́въ сподо́билсѧ є҆сѝ, и҆ цр҃кве сто́лпъ
непоколеби́мь ꙗ҆ви́лсѧ є҆сѝ, сн҃а ѻ҆ц҃ꙋ̀ собезнача́льна, и҆ дх҃ꙋ, и҆сповѣ́давъ
трⷪ҇цꙋ нераздѣ́льнꙋю, ю҆́же молѝ, и҆зба́витисѧ ѿ бѣ́дъ чтꙋ́щымъ тѧ̀, да зове́мъ
тѝ: ра́дꙋйсѧ, васі́лїе бг҃омꙋ́дре.

=Пѣ́снь з҃. І҆рмо́съ:=

~Росода́тельнꙋ ᲂу҆́бѡ пе́щь содѣ́ла а҆́гг҃лъ преподѡ́бнымъ ѻ҆трокѡ́мъ, халдє́и
же ѡ҆палѧ́ющее велѣ́нїе бж҃їе мꙋчи́телѧ ᲂу҆вѣща̀ вопи́ти: бл҃гослове́нъ є҆сѝ,
бж҃е ѻ҆тє́цъ на́шихъ.

~Просвѣще́нїемъ бжⷭ҇твенныѧ благода́ти сїѧ́ѧ, тмꙋ̀ мꙋ́къ проше́лъ є҆сѝ, днѐ
прича́стникъ бы́въ, мꙋ́дре, невече́рнѧгѡ, и҆ вопїѧ̀: благослове́нъ є҆сѝ, бж҃е
ѻ҆тє́цъ на́шихъ.

~Водрꙋже́нно на ка́мени бжⷭ҇твеннагѡ ра́зꙋма, мꙋ́дре, се́рдце твоѐ, не
поколеба́сѧ напа́стей вѣ́трами, страда́льче, вопїю́щее всѣ́хъ и҆зба́вителю:
благослове́нъ є҆сѝ, бж҃е ѻ҆тє́цъ на́шихъ.

~Бꙋ́йствꙋѧ мꙋчи́тель, повелѣва́етъ на реме́нїе рѣ́зати тѧ̀, сла́вне, и҆ ꙗ҆́кѡ
безпло́тна терпѧ́ща тѧ̀ зрѧ̀, ника́коже разꙋмѣ̀ вопи́ти: благослове́нъ є҆сѝ,
бж҃е ѻ҆тє́цъ на́шихъ.

~Ꙗ҆́кѡ зла́то въ пещѝ мꙋ́къ, просїѧ́лъ є҆сѝ жго́мь, и҆ и҆з̾ѡбраже́нїе страсте́й
бжⷭ҇твенныхъ бы́въ, вопїѧ́лъ є҆сѝ, васі́лїе мꙋ́дре: бл҃гослове́нъ є҆сѝ, бж҃е
ѻ҆тє́цъ на́шихъ. <<223>>

=Бг҃оро́диченъ:=

~Дѣ́вство по рождествѣ̀ нетлѣ́нно, дв҃о, пребы́вшее познава́ющи, и҆зъ тебє̀
ро́ждшемꙋсѧ па́че ᲂу҆ма̀, вопїѧ́ла є҆сѝ сп҃сꙋ и҆ бг҃ꙋ: бл҃гослове́нъ є҆сѝ, бж҃е
ѻ҆тє́цъ на́шихъ.

=Пѣ́снь и҃. І҆рмо́съ:=

~И҆зъ пла́мене преподѡ́бнымъ ро́сꙋ и҆сточи́лъ є҆сѝ, и҆ пра́веднагѡ же́ртвꙋ
водо́ю попали́лъ є҆сѝ: всѧ̑ бо твори́ши, хрⷭ҇тѐ, то́кмѡ є҆́же хотѣ́ти. Тѧ̀
превозно́симъ во всѧ̑ вѣ́ки.

~Весьма̀ къ бг҃ꙋ простира́емь, тѣлє́сныѧ болѣ̑зни со́нъ вмѣни́лъ є҆сѝ: ѿню́дꙋже
къ жи́зни бл҃же́ннѣй и҆ неболѣ́зненнѣй, мꙋ́чениче страстоте́рпче, ра́дꙋѧсѧ
преше́лъ є҆сѝ.

~Вжили́всѧ любо́вїю вседержи́телѧ, растерза̑нїѧ пло́ти претерпѣ́лъ є҆сѝ
крѣ́пкѡ, и҆ си́льнаго въ ѕло́бѣ ᲂу҆давлѧ́еши врага̀ стрꙋѧ́ми крове́й твои́хъ,
васі́лїе требл҃же́нне.

~Црⷭ҇кое ᲂу҆краше́нїе цр҃кве хрⷭ҇то́вы, стрⷭ҇те́й сп҃совыхъ и҆з̾ѡбраже́нїе
мч҃никъ тве́рдый, вѣ́рныхъ ᲂу҆тверже́нїе, пѣ́сньми да восхва́литсѧ васі́лїй
вели́кїй.

~Премі́рнꙋю сла́вꙋ и҆ свѣ́тъ невече́рнїй, нбⷭ҇ное црⷭ҇тво, вѣне́цъ
неꙋвѧда́емый, безпеча́льнꙋю жи́знь и҆ ра́дость неизглаго́ланнꙋю, мꙋ́чениче, по
кончи́нѣ ѡ҆брѣстѝ сподо́билсѧ є҆сѝ.

=Бг҃оро́диченъ:=

~Спасе́нїѧ человѣ́ческїй ро́дъ сподо́бисѧ тобо́ю, пречⷭ҇таѧ бг҃ора́дованнаѧ:
є҆ди́на бо на́мъ сп҃са родила̀ є҆сѝ, є҆го́же превозно́симъ во всѧ̑ вѣ́ки.

=Пѣ́снь ѳ҃. І҆рмо́съ:=

~Бг҃а человѣ́кѡмъ не возмо́жно ви́дѣти, на него́же не смѣ́ютъ чи́ни
а҆́гг҃льстїи взира́ти: тобо́ю бо, всечⷭ҇таѧ, ꙗ҆ви́сѧ человѣ́кѡмъ сло́во
воплоще́нно: є҆го́же велича́юще, съ нбⷭ҇ными вѡ́и, тѧ̀ ᲂу҆бл҃жа́емъ.

~Ви́дѣти ст҃ы́хъ кра̑сныѧ свѣ́тлѡсти, разрѣши́всѧ ѿ пло́ти, сподо́билсѧ є҆сѝ,
пребога́те: и҆ со а҆́гг҃льскими <<224>> совокꙋпи́лсѧ є҆сѝ во́инствы, поѧ̀
при́снѡ съ ни́ми: ст҃ъ, ст҃ъ, ст҃ъ, трⷪ҇це вседѣ́тельнаѧ и҆ всеси́льнаѧ.

~Ꙗ҆́кѡ свѣ́тъ, всеблаже́нне, ꙗ҆́кѡ вели́кое сл҃нце на нб҃сѝ, хрⷭ҇то́вы цр҃кве
ви́димь, страда́льческими свѣтолꙋ́чными сїѧ̑нїи, и҆ чꙋдотворе́нїй бжⷭ҇твенными
свѣтлостьмѝ, всѣ́хъ ѡ҆зарѧ́еши дꙋ́шы восхвалѧ́ющихъ тѧ̀.

~Са́мсѧ страда́нїй красота́ми всеблагосла́внѡ, бг҃омꙋ́дре страстоте́рпче,
ᲂу҆краси́лъ є҆сѝ, и҆ хрⷭ҇тꙋ̀ кра́сномꙋ предстои́ши, вѣнце́мъ пра́вды ны́нѣ
ѡ҆бложе́нъ: тѣ́мже тѧ̀ чти́мъ вѣ́рнїи, ра́дꙋющесѧ.

~Землѧ̀ бжⷭ҇твеннымъ погребе́нїемъ ѡ҆свѧти́сѧ, свѧще́ннагѡ и҆ бжⷭ҇твеннагѡ
твоегѡ̀, васі́лїе, тѣлесѐ: пра́ведныхъ взыгра́шасѧ дꙋ́си, посредѝ себѐ дх҃ъ
тво́й, бл҃же́нне, и҆мꙋ́ще: съ ни́миже всѧ̑ ны̀ помѧнѝ помина́ющыѧ тѧ̀.

=Бг҃оро́диченъ:=

~Стра́шенъ ѻ҆́бразъ ржⷭ҇тва̀ твоегѡ̀, бг҃ъ бо бѣ̀, дв҃о, вопло́щсѧ ражда́емый:
є҆го́же молѝ, стра́шныѧ мꙋ́ки всѧ̑ ны̀ и҆зба́вити, вѣ́рою несомнѣ́нною чтꙋ́щыѧ
тѧ̀, мт҃и чⷭ҇таѧ и҆ неискꙋсобра́чнаѧ.

