<<64>>

=Мѣ́сѧца тогѡ́же въ з҃-й де́нь.=

=Ст҃ы́хъ сщ҃енномꙋ́чєникъ, въ херсѡ́нѣ є҆пⷭ҇кпствовавшихъ: васі́лїа, є҆фре́ма,
капі́тѡна, є҆ѵге́нїа, є҆ѳе́рїа и҆ про́чихъ.=

=И҆ пра́зднованїе прест҃ѣ́й бцⷣѣ, въ че́сть і҆кѡ́ны є҆ѧ̀ спорꙋ́чница
грѣ́шныхъ.= ~Слꙋ́жба сїѧ̀ пи́сана въ приложе́нїи.

=На= ~Гдⷭ҇и, воззва́хъ, =стїхи̑ры, гла́съ д҃. Поⷣ:= ~Да́лъ є҆сѝ зна́менїе:

~Мꙋ́чєницы непобѣди́мїи, ꙳ и҆ і҆ера́рси всехва́льнїи, ꙳ и҆ свѣти́льницы
всемі́рнїи, ꙳ столпѝ непревра́тнїи бжⷭ҇твенныѧ цр҃кве, ꙳ и҆ степе́нь догма́тѡвъ,
꙳ и҆ наста̑вницы бл҃гочести́выхъ, ꙳ и҆ потреби́телїе ле́сти бы́сте, ѻ҆ц҃ы̀
небомꙋ́дреннїи, ꙳ свѣтоводи́телїе дꙋ́шъ на́шихъ, ꙳ а҆́гг҃лѡвъ соѻ́бщницы, ꙳
трⷪ҇цы побѡ́рницы. <<65>>

~Є҆фре́мъ сла́вный, ꙳ и҆ васі́лїй бг҃омꙋ́дрый, ꙳ и҆ капі́тѡнъ вели́кїй, ꙳
бжⷭ҇твенный а҆гаѳодѡ́ръ, со є҆лпі́дїемъ и҆ є҆ѳе́рїемъ, и҆ є҆ѵге́нїемъ сла́внымъ,
꙳ словесы̀ бж҃е́ственными да ᲂу҆блажа́тсѧ: ꙳ преподо́бнѣ бо пожи́вше, ꙳ и҆
свѧще́ннѡ пострада́вше, ꙳ црⷭ҇твїѧ ꙗ҆ви́шасѧ нбⷭ҇нагѡ жи́телїе.

~Оу҆мертви́въ мꙋдрова́нїе плотско́е по́двиги, ꙳ васі́лїй сла́вный мертвеца̀
воскресѝ ꙳ призыва́нїемъ бжⷭ҇твеннымъ: ꙳ капі́тѡнъ же па́ки свѧще́ннѣйшїй
па́стырь, ꙳ посредѝ пла́мене стоѧ̀ ра́дꙋѧсѧ, ꙳ ви́дѣнъ бы́сть неѡпали́мь. ꙳
Тѣ́хъ моли́твами, чл҃вѣколю́бче, ꙳ ᲂу҆милостивле́нїе на́мъ да́рꙋй, ꙳ и҆ ве́лїю
твою̀ млⷭ҇ть.

=Сла́ва, и҆ ны́нѣ, бг҃оро́диченъ, гла́съ и҆ подо́бенъ то́йже:=

~Скве́рнꙋ ѿмы́й стра́стнагѡ се́рдца моегѡ̀, ꙳ бцⷣе всепѣ́таѧ, ꙳ и҆ всѧ̑ ꙗ҆́звы
и҆ гноє́нїѧ сегѡ̀, ꙳ ꙗ҆̀же ѿ грѣха̀ ѡ҆чи́сти, чⷭ҇таѧ, ꙳ и҆ ᲂу҆ма̀ моегѡ̀
ᲂу҆ста́ви непостоѧ́нїе: ꙳ ꙗ҆́кѡ да си́лꙋ твою̀, ꙳ и҆ вели́кое застꙋпле́нїе, ꙳
велича́ю ѻ҆каѧ́нный ꙳ и҆ непотре́бный ра́бъ тво́й.

=Крⷭ҇тобг҃оро́диченъ: подо́бенъ то́йже:=

~Распина́ема хрⷭ҇та̀ чл҃вѣколю́бца ꙳ ви́дѧщи пречⷭ҇таѧ, ꙳ и҆ ре́бра
и҆скопава́єма копїе́мъ, ꙳ пла́чꙋщи вопїѧ́ше: ꙳ что̀ сїѐ, сн҃е мо́й; ꙳ что́ ти
безблагода́тнїи лю́дїе возда́ша, ꙳ за ꙗ҆̀же сотвори́лъ є҆сѝ дѡ́браѧ и҆̀мъ, ꙳ и҆
тщи́шисѧ безча́дствовати мѧ̀, вселюбе́знѣйшїй; ꙳ ᲂу҆дивлѧ́юсѧ, благоꙋтро́бне, ꙳
твоемꙋ̀ во́льномꙋ распѧ́тїю.

=Канѡ́нъ, є҆гѡ́же краегране́сїе:=

~Седмочи́сленный па́стырей ли́къ почита́ю. =І҆ѡ́сифъ.=

=Гла́съ д҃. Пѣ́снь а҃. І҆рмо́съ:=

~Мо́рѧ чермнꙋ́ю пꙋчи́нꙋ, невла́жными стопа́ми, дре́внїй пѣшеше́ствовавъ і҆и҃ль,
крестоѻбра́зными мѡѷсе́овыма рꙋка́ма а҆мали́ковꙋ си́лꙋ въ пꙋсты́ни побѣди́лъ
є҆́сть. <<66>>

~Бжⷭ҇твенными свѣтоли̑тїи мꙋ́чєницы ѡ҆блива́еми, свѣтоно́сный се́й и҆ свѣ́тлый
пра́здникъ ва́шъ всегда̀ бл҃гоче́стнѡ хва́лѧщыѧ, страсте́й мглы̀ и҆зба́вите.

~Сло́во бж҃їе вопло́щсѧ, ва́съ показа̀ всебл҃госла̑вныѧ па́стыри, тогѡ̀
возвѣсти́ти бжⷭ҇тво̀ заблꙋ́ждшымъ, преподо́бнїи, и҆ невѣ́дѣнїемъ бѣ́дствꙋющымъ.

~Во́дъ животво́рныхъ дх҃а и҆сполнѧ́еми, и҆ста́ѧвшыѧ зно́емъ лю́тымъ безбо́жїѧ
напои́сте, и҆ къ водѣ̀, сла́внїи, спасе́нїѧ наста́висте.

=Бг҃оро́диченъ:=

~Разрѣши́сѧ пра́ѻц҃євъ, чⷭ҇таѧ, запреще́нїе, па́че ᲂу҆ма̀ рождество́мъ твои́мъ,
пречⷭ҇таѧ, и҆ пе́рвый воспрїѧ́ша раѧ̀ вхо́дъ, велегла́снѡ восхвалѧ́юще тѧ̀.

=Пѣ́снь г҃. І҆рмо́съ:=

~Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ, зовꙋ́щи: ты̀ моѧ̀ крѣ́пость, гдⷭ҇и,
и҆ прибѣ́жище, и҆ ᲂу҆твержде́нїе.

~Ѻ҆гне́мъ бж҃е́ственнымъ ᲂу҆́мъ разже́гъ, васі́лїе всемꙋ́дре, ꙗ҆́коже па́стырь
и҆зрѧ́днѣйшїй, ве́щь безбо́жїѧ попали́лъ є҆сѝ.

~Дх҃а свѣ́томъ сꙋ́щыѧ во тмѣ̀ лю́тыхъ, сла́вне, къ просвѣще́нїю привле́клъ є҆сѝ
ст҃а́гѡ креще́нїѧ.

~Стєзѝ твоѧ̑ къ бг҃ꙋ и҆спра́вишасѧ, васі́лїе, всѧ̑ ѿ преле́стнагѡ пꙋтѝ
бл҃года́тїю къ бг҃оразꙋ́мїю ѡ҆брати́ша.

=Бг҃оро́диченъ:=

~И҆збавлѧ́ющаго человѣ́ки ѿ наси́лїѧ вра́жїѧ, родила̀ є҆сѝ си́льнаго гдⷭ҇а,
пречⷭ҇таѧ, дв҃о всепѣ́таѧ.

=Сѣда́ленъ, гла́съ г҃. Подо́бенъ:= ~Красотѣ̀ дѣ́вства:

~Мѵ́ромъ пома́занїѧ ѡ҆свѧти́вшесѧ, па́стырїе ꙗ҆ви́стесѧ лю́демъ бг҃омꙋ̑дрымъ,
и҆ ꙗ҆́кѡ а҆́гнцы чи́сти поже́ршесѧ, принесо́стесѧ сло́вꙋ началопа́стырю,
поже́ршемꙋсѧ ꙗ҆́кѡ ѻ҆вча́ти, мꙋ́чєницы всехва́льнїи, и҆ свѣти́льницы всемі́рнїи.
Тѣ́мже торжествꙋ́емъ всѝ любо́вїю бжⷭ҇твеннꙋю па́мѧть ва́шꙋ. <<67>>

=Сла́ва, и҆ ны́нѣ, бг҃оро́диченъ:=

~Ꙗ҆́кѡ невоздѣ́ланнаѧ, дв҃о, лоза̀, краснѣ́йшїй гро́здъ прозѧбла̀ є҆сѝ,
и҆сточа́ющъ на́мъ вїно̀ спасе́нїѧ, всѣ́хъ веселѧ́щее дꙋ́шы же и҆ тѣлеса̀. тѣ́мже
ꙗ҆́кѡ винꙋ́ тѧ до́брыхъ блажа́ще при́снѡ, со а҆́гг҃ломъ вопїе́мъ тѝ: ра́дꙋйсѧ,
благода́тнаѧ.

=Крⷭ҇тобг҃оро́диченъ:=

~Неискꙋсобра́чнаѧ чⷭ҇таѧ и҆ мт҃и твоѧ̀, хрⷭ҇тѐ, ви́дѧщи тѧ̀ ме́ртва ви́сѧща на
крⷭ҇тѣ̀, мт҃рски пла́чꙋщи глаго́лаше: что̀ тебѣ̀ воздадѐ є҆вре́йскїй
беззако́нный собо́ръ и҆ неблагода́рный, и҆́же мно́гихъ и҆ вели́кихъ твои́хъ,
сн҃е мо́й, дарѡ́въ наслади́выйсѧ; пою̀ твоѐ бжⷭ҇твенное снизхожде́нїе.

=Пѣ́снь д҃. І҆рмо́съ:=

~Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце пра́ведное, ста̀ въ чи́нѣ
свое́мъ, досто́йнѡ взыва́ющи: сла́ва си́лѣ твое́й, гдⷭ҇и.

~Свѧще́ннѣйшихъ мꙋ́чєникъ ли́къ да пое́тсѧ, свѧще́нства благода́тїю и҆ мꙋче́нїѧ
ѡ҆зарѧ́емь, и҆ пое́тъ веселѧ́сѧ: сла́ва си́лѣ твое́й, гдⷭ҇и.

~Бг҃оно́снїи ко́рмчїи це́ркве, є҆фре́мъ и҆ а҆гаѳодѡ́ръ, васі́лїй и҆ капі́тѡнъ,
є҆ѳе́рїй, є҆ѵге́нїй и҆ бж҃е́ственый є҆лпі́дїй, дх҃омъ ст҃ы́мъ ꙗ҆ви́шасѧ.

~Наꙋчи́вшесѧ бж҃е́ствєннымъ, ѻ҆ц҃ы̀ бж҃е́ственнїи, лю́ди въ преподо́бїи и҆
пра́вдѣ и҆́стиннѡ ᲂу҆пасо́сте, и҆ коне́цъ блаже́нный мꙋче́нїемъ прїѧ́сте.

~Оу҆ме́ршїи невѣ́рїемъ, ᲂу҆ме́ршаго воста́нїемъ полꙋчи́ша жи́знь вѣ́чнꙋю,
тобо́ю вѣ́ровавше хрⷭ҇тꙋ̀ бг҃ꙋ на́шемꙋ, мꙋ́чениче свѧще́ннѣйшїй васі́лїе.

=Бг҃оро́диченъ:=

~Оу҆мерщвлє́нныѧ ѡ҆живи́ла є҆сѝ человѣ́ки, жи́знь ѵ҆поста́снꙋю ро́ждши, дв҃о,
па́че всѧ́кїѧ мы́сли хрⷭ҇та̀ бг҃а на́шего, чл҃вѣ́ка за милосе́рдїе бы́вша.

=Пѣ́снь є҃. І҆рмо́съ:=

~Ты̀, гдⷭ҇и мо́й, свѣ́тъ въ мі́ръ прише́лъ є҆сѝ, свѣ́тъ ст҃ы́й, ѡ҆браща́ѧй и҆зъ
мра́чна невѣ́дѣнїѧ вѣ́рою воспѣва́ющыѧ тѧ̀. <<68>>

~Ча́шꙋ чⷭ҇тна́гѡ мꙋче́нїѧ и҆спи́сте, и҆́мѧ гдⷭ҇не, бг҃оно́снїи ѻ҆ц҃ы̀, вѣ́рнѡ
призыва́юще.

~Є҆ди́нъ мє́ртвымъ вдыха́ѧй воскресе́нїе, моли́твою твое́ю ᲂу҆ме́ршаго,
васі́лїе, воздвиза́етъ, ᲂу҆ѧснѧ́ѧ твоѐ проповѣ́данїе.

~Равноче́стна ѻ҆ц҃ꙋ̀ сн҃а проповѣ́дающе, многобо́жное мꙋчи́тельство
і҆дѡлонеи́стовства, ѻ҆ц҃ы̀, ѿгна́сте.

=Бг҃оро́диченъ:=

~Блаже́ни сꙋ́ть лю́дїе, вѣ́дꙋщїи тѧ̀, всенепоро́чнаѧ, влⷣки всѣ́хъ мт҃рь, и҆
любо́вїю ᲂу҆блажа́ющїи тѧ̀.

=Пѣ́снь ѕ҃. І҆рмо́съ:=

~Пожрꙋ́ ти со гла́сомъ хвале́нїѧ, гдⷭ҇и, цр҃ковь вопїе́тъ тѝ, ѿ бѣсо́вскїѧ
кро́ве ѡ҆чи́щшисѧ, ра́ди ми́лости ѿ ре́бръ твои́хъ и҆сте́кшею кро́вїю.

~Похвала́ми а҆гаѳодѡ́ра же и҆ є҆ѵге́нїа, и҆ васі́лїа вели́каго, и҆ мꙋ́драго
є҆лпі́дїа ᲂу҆вѣнча́емъ і҆ера́рхи и҆ дѡ́блїѧ сꙋ́щыѧ мꙋ́ченики.

~Зако́нными воспита̑нїи дꙋ́ха, всемꙋ́дрїи, беззако́ннꙋющымъ зако́ны
спаси́тєльныѧ предложи́вше, бл҃гоче́стїѧ къ просвѣще́нїю ты́ѧ привлеко́сте.

~Ꙗ҆ви́стесѧ ѿ разли́чныхъ гра̑дъ ѻ҆вча́та, є҆ди́нѣхъ же люде́й па́стырїе, и҆
бж҃е́ственнагѡ гра́да наслѣ̑дницы: въ не́мже ѡ҆бита́ютъ бг҃ꙋ ᲂу҆годи́вшїи
мꙋ́чєницы.

=Бг҃оро́диченъ:=

~Зако́на тѧ̀ сѣ̑ни, проро́кѡвъ же гада̑нїѧ проѡбража́хꙋ, дв҃о, неизрече́ннымъ
сло́вомъ рождество̀ и҆мѣ́вшꙋю, спаса́ющее мі́ръ, всенепоро́чнаѧ.

=Конда́къ, гла́съ в҃. Подо́бенъ:= ~Въ вы́шнихъ живы́й:

~Свѣтоно́сный де́нь наста̀, па́стырей є҆пі́скопствовавшихъ свѣ́тлѡ въ херсѡ́нѣ:
и҆́хже воспѣва́емъ пра́здникъ, пострада́вшихъ за хрⷭ҇тѡ́вы ѻ҆́вцы.
Свѧщенномꙋ́чєницы, <<69>> моли́те пастыренача́льника хрⷭ҇та̀ и҆ на́съ причестѝ
десна́гѡ ѻ҆ве́цъ стоѧ́нїѧ, да вопїе́мъ ва́мъ: ра́дꙋйтесѧ, свѧще́ннїи ѻ҆ц҃ы̀, за
хрⷭ҇та̀ кро́вь свою̀ и҆злїѧ́вшїи.

=Пѣ́снь з҃. І҆рмо́съ:=

~Въ пещѝ а҆враа́мстїи ѻ҆́троцы персі́дстѣй, любо́вїю благоче́стїѧ па́че,
не́жели пла́менемъ ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ сла́вы
твоеѧ̀, гдⷭ҇и.

~Ра́дꙋѧсѧ вше́лъ є҆сѝ, ѻ҆́ч҃е капі́тѡне, въ пе́щь, пребы́лъ же є҆сѝ неѡпали́мь,
ꙗ҆́коже ѻ҆́троцы трїѐ, невѣ̑рныѧ и҆з̾има́ѧ ѻ҆гнѧ̀ бꙋ́дꙋщагѡ, вѣ́ровавшыѧ
бж҃е́ствєннымъ твои̑мъ чꙋдесє́мъ.

~Не ᲂу҆страши́всѧ, ни ᲂу҆боѧ́всѧ повелѣ́нїѧ, ѻ҆́ч҃е свѧще́нный капі́тѡне, въ
свѧще́ннꙋю ри́зꙋ ѡ҆бле́клсѧ є҆сѝ, въ не́йже ᲂу҆́глїе ѻ҆́гненное носѧ̀,
блаже́нне.

~Пꙋ́ть загради́лъ є҆сѝ неразꙋ́мїѧ бж҃е́ственными словесы̀ твои́ми, ра́зꙋмъ
благоче́стїѧ всѣ̑мъ вложи́въ, во глꙋбинꙋ̀ попо́лзшымсѧ і҆дѡлонеи́стовства,
свѧщеннодѣ́телю капі́тѡне бг҃опрїѧ́тне.

=Бг҃оро́диченъ:=

~Созда́вый рꙋко́ю є҆́ѵꙋ, сло́во бж҃їе, ѻ҆трокови́це, назда́ти всѧ̑ восхотѣ́въ,
и҆зъ чре́ва твоегѡ̀ зи́ждетсѧ, нача́ло прїе́млѧ ѻ҆ц҃ꙋ̀ и҆ дх҃ꙋ сопресто́льный.

=Пѣ́снь и҃. І҆рмо́съ:=

~Рꙋ́цѣ распросте́ръ данїи́лъ, львѡ́въ зїѧ̑нїѧ въ ро́вѣ затчѐ, ѻ҆́гненнꙋю же
си́лꙋ ᲂу҆гаси́ша, добродѣ́телїю препоѧ́савшесѧ, благоче́стїѧ рачи́тели ѻ҆́троцы,
взыва́юще: благослови́те, всѧ̑ дѣла̀ гдⷭ҇нѧ, гдⷭ҇а.

~Оу҆мертви́вше болѣ́зньми пло́ть, жи́знь безсме́ртнꙋю и҆схода́таисте, ѻ҆ц҃ы̀
преподо́бнїи, всѣ̑мъ мє́ртвымъ богѡ́мъ слꙋжа́щымъ, и҆̀же и҆ спа́сшесѧ, съ ва́ми
при́снѡ зовꙋ́тъ: благослови́те, всѧ̑ дѣла̀ гдⷭ҇нѧ, гдⷭ҇а.

~Согла́снѡ є҆ѵге́нїа, вѣ́рнїи, и҆ а҆гаѳодѡ́ра, є҆фре́ма и҆ <<70>> є҆лпі́дїа, съ
є҆ѳе́рїемъ воспои́мъ, васі́лїа же и҆ капі́тѡна, ꙗ҆́кѡ низложи́тели врага̀ и҆
і҆ера́рхи хрⷭ҇тѡ́вы. є҆мꙋ́же вопїе́мъ: всѧ̑ дѣла̀, благослови́те, гдⷭ҇нѧ, гдⷭ҇а.

~Возвесели́лъ є҆сѝ лю́ди, ѻ҆́ч҃е є҆фре́ме, твои́ми ᲂу҆че́ньми, и҆ ны́нѣ
преше́лъ є҆сѝ къ невече́рнемꙋ сїѧ́нїю и҆ къ весе́лїю присносꙋ́щномꙋ, твои́хъ
трꙋдѡ́въ воздаѧ̑нїѧ прїе́млѧ, и҆ взыва́ѧ: всѧ̑ дѣла̀, благослови́те, гдⷭ҇нѧ,
гдⷭ҇а.

~Пожи́въ, всеблаже́нне васі́лїе, на землѝ ꙗ҆́кѡ а҆́гг҃лъ, надъ страстьмѝ
плотски́ми ты̀ ца́рствовалъ є҆сѝ бл҃года́тїю: и҆ преше́лъ є҆сѝ къ црⷭ҇твѡмъ
небє́снымъ, хрⷭ҇тꙋ̀ цр҃ю̀ предстоѧ̀ и҆ взыва́ѧ: бл҃гослови́те, всѧ̑ дѣла̀,
гдⷭ҇нѧ, гдⷭ҇а.

=Бг҃оро́диченъ:=

~Ви́дѣнъ бы́сть ꙗ҆́кѡ чл҃вѣ́къ, и҆зъ тебє̀ ражда́емь пресꙋ́щественный сꙋгꙋ́бъ
є҆стество́мъ, пречⷭ҇таѧ, дѣ́йствы и҆ хотѣ̑нїи, и҆́мже ᲂу҆подо́бисѧ и҆зво́ливъ
ꙗ҆влѧ́ѧсѧ. Є҆мꙋ́же вопїе́мъ: всѧ̑ дѣла̀, благослови́те, гдⷭ҇нѧ, гдⷭ҇а.

=Пѣ́снь ѳ҃. І҆рмо́съ:=

~Ка́мень нерꙋкосѣ́чный ѿ несѣко́мыѧ горы̀ тебє̀, дв҃о, краеꙋго́льный ѿсѣче́сѧ,
хрⷭ҇то́съ, совокꙋпи́вый разстоѧ̑щаѧсѧ є҆стєства̀. тѣ́мъ веселѧ́щесѧ, тѧ̀, бцⷣе,
велича́емъ.

~Сщ҃енномꙋ́ченикѡвъ ст҃ы́хъ свѧще́ннꙋю соверша́юще па́мѧть, пѣ́сньми
свѧще́нными, прїиди́те всѝ, велегла́снѡ тѣ́хъ почти́мъ, ѡ҆ на́съ молѧ́щыѧсѧ
всеще́дромꙋ бг҃ꙋ на́шемꙋ.

~Ꙗ҆ви́стесѧ ꙗ҆́кѡ честно́е ка́менїе, по землѝ ѿ безбо́жныхъ, мꙋ́чєницы,
влачи́ми, бжⷭ҇твеннїи, и҆ пре́лести ᲂу҆тверждє́нїѧ си́лою бж҃їею сокрꙋша́юще:
сегѡ̀ ра́ди досто́йнѡ ᲂу҆блажа́етесѧ.

~Дне́сь гра́дъ херсѡ́нь ва́шꙋ па́мѧть пра́зднꙋетъ: семꙋ́ бо ꙗ҆ви́стесѧ столпѝ,
и҆ бжⷭ҇твєнна забра̑ла и҆ ᲂу҆тверждє́нїѧ, па́стырїе и҆ ᲂу҆чи́телїе, и҆
моли́твєнницы бг҃облаже́ннїи. <<71>>

~Оу҆жѐ ликѡ́мъ а҆́гг҃льскимъ ли́къ ѻ҆тє́цъ сочи́слилсѧ со є҆ѵге́нїемъ є҆фре́мъ
и҆ капі́тѡнъ, є҆лпі́дїй же и҆ є҆ѳе́рїй, и҆ васі́лїй сла́вный, и҆ бг҃омꙋ́дрый
а҆гаѳодѡ́ръ.

=Бг҃оро́диченъ:=

~Носѧ́щи хрⷭ҇та̀ на ѡ҆б̾ѧ́тїихъ, рꙋко́ю носѧ́щаго всѧ̑ бг҃обл҃года́тнаѧ
ѻ҆трокови́ца, дивѧ́щисѧ вопїѧ́ше глаго́лющи: ка́кѡ и҆ сн҃а познава́ю тѧ̀, и҆
творца̀ моего̀ непостижи́маго.

