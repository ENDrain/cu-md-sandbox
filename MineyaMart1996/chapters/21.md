<<210>>

=Мѣ́сѧца тогѡ́же въ к҃а-й де́нь.=

=Прпⷣбнагѡ ѻ҆ц҃а̀ на́шегѡ и҆ и҆сповѣ́дника, і҆а́кѡва є҆пⷭ҇копа.=

=Стїхи̑ры, гла́съ д҃. Подо́бенъ:= ~Да́лъ є҆сѝ зна́менїе:

~Превѣ́чнꙋющее ꙳ и҆ ника́коже претека́ющее ꙳ возжела́въ бл҃госла́вїе, ꙳ сла́вꙋ
пренебре́глъ є҆сѝ ꙳ преходѧ́щꙋю и҆ погиба́ющꙋю: ꙳ и҆ крⷭ҇тъ воспрїе́мъ, ꙳
распе́ншемꙋсѧ <<211>> послѣ́довалъ є҆сѝ, ꙳ и҆ пло́ть покори́лъ є҆сѝ
по́стническими по́двиги. ꙳ Сегѡ̀ ра́ди па́мѧть твою̀ соверша́емъ, і҆а́кѡве.

~Мі́рꙋ и҆ страсте́мъ распина́емь, і҆а́кѡве, ꙳ дꙋ́шꙋ соблю́лъ є҆сѝ ꙳ нескве́рнꙋ
и҆ небла́зненнꙋ, ꙳ несмѣ́шеннꙋ до́льными, ѻ҆́ч҃е, начерта́ньми, ꙳ и҆ видѣ̑нїи
та́йными воскрили́всѧ къ нб҃снымъ. ꙳ Въ ни́хже твоѐ житїѐ предвозложи́лъ є҆сѝ,
преподо́бне, ꙳ ꙗ҆́кѡ хрⷭ҇то́въ дрꙋ́гъ и҆́скреннїй, ꙳ ꙗ҆́кѡ ᲂу҆го́дникъ
вѣ́рнѣйшїй.

~Неѕло́бивъ, цѣ́лъ, ꙳ ми́лостивъ и҆ братолюби́въ, ꙳ смиренномꙋ́дръ и҆ кро́токъ,
꙳ любвѐ и҆спо́лненъ, ꙳ ми́лостынею ᲂу҆кра́шенъ, ꙳ терпѣ́нїемъ пожда́теленъ, ꙳
вѣ́рою и҆ наде́ждою ᲂу҆краша́емь, ꙳ показа́лсѧ є҆сѝ, всеприснопа́мѧтне, ꙳
моли́твами ᲂу҆добрѧ́емь, ꙳ и҆ бж҃е́ственными свѣ́тлостьми свѧще́ннѡ
ѡ҆блиста́емь.

=Сла́ва, и҆ ны́нѣ, бг҃оро́диченъ:=

~Скве́рнꙋ ѿмы́й стра́стнагѡ се́рдца моегѡ̀, ꙳ бцⷣе всепѣ́таѧ, ꙳ и҆ всѧ̑ ꙗ҆́звы
и҆ гноє́нїѧ сегѡ̀, ꙳ ꙗ҆̀же ѿ грѣха̀, ꙳ ѡ҆чи́сти, чⷭ҇таѧ, ꙳ и҆ ᲂу҆ма̀ моегѡ̀
ᲂу҆ста́ви непостоѧ́нїе: ꙳ ꙗ҆́кѡ да си́лꙋ твою̀ ꙳ и҆ вели́кое застꙋпле́нїе ꙳
велича́ю ѻ҆каѧ́нный ꙳ и҆ непотре́бный ра́бъ тво́й.

=Крⷭ҇тобг҃оро́диченъ:=

~Распина́ема хрⷭ҇та̀ чл҃вѣколю́бца ꙳ ви́дѧщи пречⷭ҇таѧ, и҆ ре́бра и҆скопова́єма
копїе́мъ, ꙳ пла́чꙋщи вопїѧ́ше: ꙳ что̀ сїѐ, сн҃е мо́й; ꙳ что́ ти безблагода́тнїи
лю́дїе возда́ша, ꙳ за ꙗ҆̀же сотвори́лъ є҆сѝ дѡ́браѧ и҆̀мъ, ꙳ и҆ тщи́шисѧ
безча́дствовати мѧ̀, вселюбе́знѣйшїй; ꙳ ᲂу҆дивлѧ́юсѧ, благоꙋтро́бне, ꙳ твоемꙋ̀
во́льномꙋ распѧ́тїю.

=Канѡ́нъ і҆гна́тїа.=

=Гла́съ в҃. Пѣ́снь а҃. І҆рмо́съ:=

~Грѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ, раздѣ́льшемꙋ мо́ре, <<212>> и҆
наста́вльшемꙋ лю́ди, ꙗ҆̀же и҆зведѐ и҆зъ рабо́ты є҆гѵ́петскїѧ, ꙗ҆́кѡ просла́висѧ.

~Просвѣще́нїе трⷪ҇ческое, і҆а́кѡве, въ дꙋ́шꙋ прїе́мъ, мі́ра ѡ҆ста́вилъ є҆сѝ
те́мнꙋю пре́лесть, и҆ премі́рнꙋю сла́вꙋ полꙋчи́лъ є҆сѝ.

~Ты̀ крⷭ҇тъ на ра́мо взе́мъ, распе́ншемꙋсѧ, преподо́бне, послѣ́довалъ є҆сѝ, и҆
мона́шествовавъ, премꙋ́дре, стра̑сти воздержа́нїемъ, ѻ҆́ч҃е, и҆зсꙋши́лъ є҆сѝ.

~Вмѣсти́теленъ дарова́нїй дх҃а ѿ млады́хъ ногте́й твои́хъ сосꙋ́дъ бы́лъ є҆сѝ,
и҆ вы́шнѧгѡ граждани́нъ сїѡ́на и҆ наслѣ́дникъ, блаже́нне і҆а́кѡве.

=Бг҃оро́диченъ:=

~Є҆ди́на бг҃а всѣ́ми сꙋ́ща невмѣсти́ма, тебѣ̀ вмѣ́стна бы́вша за бла́гость,
родила̀ є҆сѝ, ѻ҆трокови́це: є҆го́же молѝ спастѝ воспѣва́ющыѧ тѧ̀.

=Пѣ́снь г҃. І҆рмо́съ:=

~Оу҆твердѝ на́съ въ тебѣ̀, гдⷭ҇и, дре́вомъ ᲂу҆мерщве́й грѣ́хъ, и҆ стра́хъ тво́й
всадѝ въ сердца̀ на́съ, пою́щихъ тѧ̀.

~Житїѐ твоѐ красно̀, сло́во со́лїю любвѐ, бг҃омꙋ́дре, растворе́но, се́рдце
бл҃гоꙋмиле́нно: сегѡ̀ ра́ди тѧ̀ вѣ́рою ᲂу҆блажа́емъ.

~Хрⷭ҇та̀ на́съ ра́ди ꙗ҆́вльшагѡсѧ пло́тїю, бж҃е́ственный почита́ѧ ѻ҆́бразъ,
гонє́нїѧ, ѻ҆́ч҃е, претерпѣ́лъ є҆сѝ, и҆ бѣды̑, и҆ скѡ́рби, всеблаже́нне.

~Ꙗ҆́кѡ же́ртвꙋ чи́стꙋ тебѐ сама́го прине́слъ є҆сѝ гдⷭ҇еви, ᲂу҆мерщвле́нїемъ
грѣха̀: и҆ жє́ртвы безкрѡ́вны томꙋ̀, ꙗ҆́кѡ свѧти́тель зако́ненъ, прине́слъ є҆сѝ.

=Бг҃оро́диченъ:=

~Зла́тꙋ ꙗ҆́кѡ вои́стиннꙋ кади́льницꙋ, и҆ ста́мнꙋ ма́нны, и҆ бж҃е́ственнꙋю
го́рꙋ, и҆ пала́тꙋ прекра́снѣйшꙋю бж҃їю, тѧ̀, дв҃о, и҆менꙋ́емъ.

=Сѣда́ленъ, гла́съ д҃. Подо́бенъ:= ~Ско́рѡ предварѝ:

~Хрⷭ҇тꙋ̀ послѣ́довалъ є҆сѝ, мі́ръ ѡ҆ста́вивъ, и҆ пло́ть покори́въ
воздержа́нїемъ ꙗ҆́вѣ, преблаже́нне і҆а́кѡве, ѿню́дꙋже <<213>> свѧще́нства
пома́занїе ст҃о́е и҆мѣ́лъ є҆сѝ: ны́нѣ же къ невеще́ствєннымъ преста́вилсѧ є҆сѝ
ликѡ́мъ, молѧ̀ ѡ҆ всѣ́хъ на́съ восхвалѧ́ющихъ тѧ̀.

=Сла́ва, и҆ ны́нѣ, бг҃оро́диченъ:=

~Є҆ди́на ро́ждшаѧ творца̀ всемꙋ̀, є҆ди́на ᲂу҆краси́вшаѧ человѣ́чество
ржⷭ҇тво́мъ твои́мъ, бг҃оневѣ́сто, и҆зба́ви мѧ̀ ѿ сѣ́ти льсти́вагѡ врага̀,
поста́ви мѧ̀ на ка́мени хрⷭ҇то́выхъ хотѣ́нїй, того̀ молѧ́щи прилѣ́жнѡ, є҆го́же
воплоти́ла є҆сѝ.

=Крⷭ҇тобг҃оро́диченъ:=

~На крⷭ҇тѣ́ тѧ возвы́шена ꙗ҆́кѡ ᲂу҆зрѣ̀ пречⷭ҇таѧ мт҃и твоѧ̀, сло́ве бж҃їй,
мт҃ерски рыда́ющи вѣща́ше: что̀ но́вое и҆ стра́нное сїѐ чꙋ́до, сн҃е мо́й; ка́кѡ,
жи́знь всѣ́хъ, вкꙋша́еши сме́рти, ѡ҆живи́ти мє́ртвыѧ хотѧ̀, ꙗ҆́кѡ
благоꙋтро́бенъ;

=Пѣ́снь д҃. І҆рмо́съ:=

~Оу҆слы́шахъ, гдⷭ҇и, слꙋ́хъ твоегѡ̀ смотре́нїѧ, и҆ просла́вихъ тѧ̀, є҆ди́не
чл҃вѣколю́бче.

~Всено́щными мольба́ми сла̑сти тѣлє́сныѧ ᲂу҆мертви́въ, безстра́стїѧ ꙗ҆ви́лсѧ
є҆сѝ свѣти́льникъ неꙋсы́пный, прпⷣбне.

~Сле́зъ тече́ньми всегда̀ ѡ҆мыва́ѧсѧ, пребл҃же́нне, чи́сто прїѧ́телище ꙗ҆ви́лсѧ
є҆сѝ ст҃а́гѡ дх҃а.

~Смире́нъ же и҆ кро́токъ, и҆ сострада́теленъ, и҆ неѕло́бивъ, и҆ цѣломꙋ́дръ
ст҃и́тель, преподо́бне, бы́лъ є҆сѝ.

=Бг҃оро́диченъ:=

~Неискꙋсобра́чнаѧ влⷣчце, ꙗ҆́же бг҃а во чре́вѣ заче́нши, напа́стей и҆ печа́лей
всѧ̑ и҆зба́ви.

=Пѣ́снь є҃. І҆рмо́съ:=

~Свѣ́та пода́телю и҆ вѣкѡ́въ тво́рче, гдⷭ҇и, во свѣ́тѣ твои́хъ повелѣ́нїй
наста́ви на́съ: ра́звѣ бо тебє̀, и҆но́гѡ бо́га не зна́емъ.

~Сла́вы жела́нїй вои́стиннꙋ, є҆́же въ человѣ́цѣхъ высо́кагѡ, преподо́бне,
преѧ́вственнѡ, ѻ҆́ч҃е, возгнꙋша́лсѧ є҆сѝ: и҆ бы́лъ є҆сѝ свѣти́льникъ,
смиренномꙋ́дрїѧ сїѧ́ѧ свѣ́тлостїю. <<214>>

~Воздержа́нїемъ мно́гимъ, и҆ во бдѣ́нїи прилѣ́жнѣмъ, преподо́бне, въ моли́твѣ
и҆ въ ѕлострада́нїи взыска́лъ є҆сѝ бг҃а, тѧ̀ къ вы̑шнимъ ѻ҆би́телємъ
преложи́вшаго.

~Оу҆пражнѧ́ѧ себѐ всено́щными моли́твами, стоѧ́лъ є҆сѝ, дꙋше́внымъ ѻ҆́комъ
бжⷭ҇твєнныѧ прїе́млѧ зари̑, ѻ҆́ч҃е свѧти́телю бг҃омꙋ́дре і҆а́кѡве.

=Бг҃оро́диченъ:=

~Оу҆ѧзви́вшеесѧ прило́ги лꙋка́вагѡ, пречⷭ҇таѧ, ꙗ҆́кѡ сострада́тельна ᲂу҆врачѝ
се́рдце моѐ, сꙋ́щаго на крⷭ҇тѣ̀ пло́тїю ᲂу҆ѧ́звеннаго неизрече́ннѡ ро́ждшаѧ.

=Пѣ́снь ѕ҃. І҆рмо́съ:=

~Въ бе́зднѣ грѣхо́внѣй валѧ́ѧсѧ, неизслѣ́днꙋю милосе́рдїѧ твоегѡ̀ призыва́ю
бе́зднꙋ: ѿ тлѝ, бж҃е, мѧ̀ возведѝ.

~То́ки сле́зъ твои́хъ, прпⷣбне, мо́ре лю́тыхъ страсте́й и҆зсꙋши́ша, и҆
та́мошнее ᲂу҆тѣше́нїе честнѣ́й твое́й дꙋшѝ и҆схода́таиша.

~Неѕло́бивъ, кро́токъ, цѣ́лъ, преподо́бенъ, сла́докъ, смиренномꙋ́дръ и҆ ти́хъ,
и҆ просвѣще́нїѧ и҆спо́лненъ, пресла́вне ѻ҆́ч҃е, бы́лъ є҆сѝ.

~Съ бж҃е́ственными па́стыри па́мѧть твоѧ̀, ѻ҆́ч҃е, спросла́висѧ, ꙗ҆́коже
па́стырѧ до́брагѡ, па́стырю мꙋ́дре і҆а́кѡве, ꙗ҆́кѡ преподо́бне, ста́до ᲂу҆па́слъ
є҆сѝ.

=Бг҃оро́диченъ:=

~Во́лею всѧ̑ содѣ́лавый, во ᲂу҆тро́бꙋ восхотѣ́въ неискꙋсобра́чнꙋю всели́сѧ,
тлѣ́нїемъ недꙋ́говавшыѧ нетлѣ́нїемъ почти́въ, ꙗ҆́кѡ милосе́рдъ.

=Пѣ́снь з҃. І҆рмо́съ:=

~Ѻ҆́бразꙋ злато́мꙋ, на по́лѣ деи́рѣ слꙋжи́мꙋ, трїѐ твоѝ ѻ҆́троцы небрего́ша
безбо́жнагѡ велѣ́нїѧ, посредѣ́ же ѻ҆гнѧ̀ вве́ржени, ѡ҆роша́еми поѧ́хꙋ:
бл҃гослове́нъ є҆сѝ, бж҃е ѻ҆тє́цъ на́шихъ.

~Мнѡ́гаѧ гонє́нїѧ и҆ неѡсла̑бнаѧ и҆скꙋшє́нїѧ претерпѣ́лъ <<215>> є҆сѝ,
і҆кѡнобо́рцы побѣжда́ѧ, правосла́вїемъ сїѧ́ѧ, всѧ̑ зрѧ́щыѧ просвѣща́ѧ, и҆
взыва́ѧ, і҆а́кѡве: бл҃гослове́нъ є҆сѝ, бж҃е ѻ҆тє́цъ на́шихъ.

~Хрⷭ҇то́во стра́шное прише́ствїе помышлѧ́ѧ, во ᲂу҆миле́нїи всѐ житїѐ сконча́лъ
є҆сѝ, до́ндеже ѡ҆брѣ́лъ є҆сѝ, блаже́нне, ѡ҆чище́нїе прегрѣше́нїй соверше́нное и҆
вѣ́чное ᲂу҆тѣше́нїе, просвѣще́нїе и҆́стинное и҆ сла́вꙋ неизрече́ннꙋю.

~Па́стырѧ хрⷭ҇та̀, въ кро́тости дꙋшѝ ꙗ҆ви́лсѧ є҆сѝ а҆́гнѧ, и҆ си́мъ
наставлѧ́емь, па́стырь ѻ҆ве́цъ въ дс҃ѣ, ѻ҆́ч҃е, слове́сныхъ позна́лсѧ є҆сѝ, съ
ни́ми поѧ̀ всегда̀: бл҃гослове́нъ є҆сѝ, бж҃е ѻ҆тє́цъ на́шихъ.

=Бг҃оро́диченъ:=

~Дв҃о сла́внаѧ, неискꙋсобра́чнаѧ, чⷭ҇таѧ, благослове́ннаѧ, па́дающихъ
и҆справле́нїе, согрѣша́ющихъ и҆збавле́нїе, спасѝ. мѧ̀ блꙋ́днаго, спасѝ сн҃ꙋ
твоемꙋ̀ зовꙋ́ща: благослове́нъ є҆сѝ, бж҃е ѻ҆тє́цъ на́шихъ.

=Пѣ́снь и҃. І҆рмо́съ:=

~Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ снизше́дшаго, и҆ пла́мень въ
ро́сꙋ прело́жшаго бг҃а, по́йте, дѣла̀, ꙗ҆́кѡ гдⷭ҇а, и҆ превозноси́те во всѧ̑
вѣ́ки.

~Чистѣ́йшїй тво́й ᲂу҆́мъ, чистото́ю бжⷭ҇твенною просвѣще́нъ, бѣсо́вскїѧ тмы̀ и҆
мглы̀ страсте́й разꙋ́мнѡ ᲂу҆клони́сѧ, преподо́бне, зовы́й: по́йте, всѧ̑ дѣла̀,
гдⷭ҇а, и҆ превозноси́те во всѧ̑ вѣ́ки.

~Разжжє́нныѧ врага̀ стрѣ́лы ᲂу҆гаси́лъ є҆сѝ, мꙋ́дре, ѡ҆дожде́ньми
непреста́нныхъ сле́зъ, и҆ разжже́гсѧ хрⷭ҇то́вою любо́вїю, всеблаже́нне,
попали́лъ є҆сѝ вещенеи́стовное сласте́й те́рнїе.

~Сїѐ ста́до, премꙋ́дре, є҆́же собра́лъ є҆сѝ твои́ми ᲂу҆чє́нїи, и҆ вѣ́рою
соверша́ющыѧ свѧще́ннꙋю и҆ честнꙋ́ю, и҆ по́лнꙋ свѣ́та бжⷭ҇твеннꙋю па́мѧть твою̀,
сохранѝ моли́твами твои́ми ѿ и҆скꙋше́нїй и҆ бѣ́дъ. <<216>>

=Бг҃оро́диченъ:=

~Живы́й сꙋ́щи и҆сто́чникъ, ꙗ҆́же во́дꙋ жи́зни ро́ждшаѧ, дꙋ́шꙋ мою̀ и҆ста́ѧвшꙋю
грѣхо́внымъ пла́менемъ, дв҃о бцⷣе, напо́й: да тѧ̀ сла́влю во всѧ̑ вѣ́ки.

=Пѣ́снь ѳ҃. І҆рмо́съ:=

=Ѿ= бг҃а, бг҃а сло́ва, неизрече́нною мꙋ́дростїю прише́дшаго ѡ҆бнови́ти а҆да́ма,
ꙗ҆́дїю въ тлѣ́нїе па́дшаго лю́тѣ: ѿ ст҃ы́ѧ дв҃ы неизрече́ннѡ воплоти́вшагосѧ
на́съ ра́ди, вѣ́рнїи, є҆диномꙋ́дреннѡ пѣ́сньми велича́емъ.

~По мно́гихъ трꙋдѣ́хъ и҆ болѣ́знехъ безчи́сленныхъ, по́тѣхъ же и҆ ско́рбехъ
вои́стиннꙋ, въ приста́нищи почи́лъ є҆сѝ, нб҃сное носѧ̀ бога́тство, бжⷭ҇твенныхъ
добродѣ́телей, свѧще́ннѣйше ѻ҆́ч҃е, преподо́бныхъ ᲂу҆добре́нїе.

~Разсꙋжде́нїѧ свѣти́льникъ, чꙋ́вствїѧ прⷭ҇то́лъ, неѕло́бивъ, кро́токъ и҆
ми́лостивъ, и҆ благоꙋмиле́нъ бы́лъ є҆сѝ: рыда́ѧй же и҆ ѡ҆мыва́ѧ ѻ҆́дръ, ꙗ҆́коже
речѐ дв҃дъ. Съ ни́мже всѧ̑ вѣ́рою чтꙋ́щыѧ тѧ̀ помина́й.

~Ꙗ҆́кѡ дневнꙋ́ю ѕвѣздꙋ̀, ꙗ҆́кѡ дх҃а хра́мъ, ꙗ҆́кѡ ши́покъ благово́нїѧ
та́инственнагѡ, ѻ҆́ч҃е, сы́й и҆спо́лненъ[[испр. и҆спо́ленъ]], ꙗ҆́кѡ
высоковѣ́твенно дре́во, ꙗ҆́кѡ сла́вы вѣ́чныѧ ѻ҆́бщника, и҆ ꙗ҆́кѡ мꙋ́дра
свѧти́телѧ чти́мъ тѧ̀, і҆а́кѡве.

~Слє́зныѧ пото́ки, въ зе́млю се́рдца посыла́ємы бога́тнѡ вои́стиннꙋ, кла́съ
возрасти́ша зрѣ́лъ, дꙋ́шы пита́ющъ вѣ́рою чтꙋ́щыѧ тѧ̀ при́снѡ, свѧти́телю
бг҃омꙋ́дре, ѻ҆́ч҃е на́шъ і҆а́кѡве.

=Бг҃оро́диченъ:=

~Пощади́ мѧ, гдⷭ҇и, пощадѝ, є҆гда̀ хо́щеши мѝ сꙋди́ти, и҆ не ѡ҆сꙋдѝ менє̀ во
ѻ҆́гнь, ни ꙗ҆́ростїю твое́ю ѡ҆бличѝ менѐ: мо́литъ тѧ̀ дв҃а ро́ждшаѧ тѧ̀, хрⷭ҇тѐ,
а҆́гг҃лъ мно́жєства, и҆ съ преподо́бными мꙋ́ченики.

