<<196>>

=Мѣ́сѧца тогѡ́же въ ѳ҃і-й де́нь.=

=Ст҃ы́хъ мꙋ́чєникъ, хрѷса́нѳа и҆ да́рїи.=

=Стїхи̑ры, гла́съ д҃. Подо́бенъ:= ~Да́лъ є҆сѝ зна́менїе:

~Бж҃е́ственнагѡ позна́нїѧ ꙳ прїе́мъ ѡ҆сїѧ́нїе, ꙳ просвѣти́лъ є҆сѝ ѻ҆́чи,
премꙋ́дре, се́рдца твоегѡ̀, ꙳ и҆ пре́лести мра́къ ѿгна́лъ є҆сѝ смы́сленнѡ, ꙳ и҆
и҆сповѣ́далъ є҆сѝ хрⷭ҇та̀, ꙳ пло́ть прїе́мша всѣ́хъ гдⷭ҇а. ꙳ Ѿѻнꙋ́дꙋже
ᲂу҆крѣплѧ́емь ꙳ си́лою дх҃а, хрѷса́нѳе, ꙳ мꙋ́къ вы́шши ꙗ҆ви́лсѧ є҆сѝ,
всехва́льне.

~Вра̑жїѧ пре́лєсти, ꙳ и҆ сла́сти разжжє́нїѧ, ꙳ ꙗ҆́кѡ паꙋчи́нꙋ вмѣни́лъ є҆сѝ. ꙳
Во мра́чнѣ же затво́рѣ ста́въ, ꙳ бжⷭ҇твеннымъ сїѧ́нїемъ ѡ҆зари́лсѧ є҆сѝ, ꙳ и҆
бл҃гово́нїѧ <<197>> разꙋ́мнагѡ и҆спо́лнилсѧ є҆сѝ, посредѝ стоѧ̀ смра́да, ꙳ и҆
приве́лъ є҆сѝ ꙗ҆́кѡ невѣстокраси́тель всеизрѧ́днѣйшїй ꙳, хрⷭ҇тꙋ̀ невѣ́стꙋ
непоро́чнꙋ, ꙳ ѡ҆скверни́ти тѧ̀ тща́щꙋюсѧ.

~Оу҆ѧзви́вшисѧ раче́нїемъ ꙳ сладча́йшимъ зижди́телѧ, ꙳ пре́лести безбо́жїѧ до
конца̀ ᲂу҆клони́ласѧ є҆сѝ. ꙳ и҆ черто́га бжⷭ҇твеннагѡ вмѣсти́ласѧ є҆сѝ внꙋ́трь,
꙳ вневѣ́стившисѧ хрⷭ҇тꙋ̀ мꙋчє́нїи мно́гими тѣлесѐ, ꙳ да́рїа великоимени́таѧ, ꙳
бж҃е́ственное прїѧ́телище дх҃а, ꙳ страда́льцєвъ ᲂу҆добре́нїе, ꙳ и҆ дѣ́въ
ᲂу҆краше́нїе.

=Сла́ва, и҆ ны́нѣ, бг҃оро́диченъ:=

~Не́мощь и҆ разслабле́нїе, ꙳ дв҃о мт҃и всенепоро́чнаѧ, ꙳ дꙋшѝ моеѧ̀ преложѝ въ
крѣ́пость и҆ си́лꙋ, ꙳ стра́хомъ и҆ любо́вїю твори́ти же ꙳ и҆ дѣ́ѧти ѡ҆правда̑нїѧ
хрⷭ҇тѡ́ва, ꙳ ꙗ҆́кѡ да и҆збѣ́гнꙋ ѻ҆гнѧ̀ нестерпи́магѡ, ꙳ и҆ наслѣ́дїе нб҃сное, ꙳
и҆ жи́знь непреходи́мꙋю ꙳ тобо́ю воспрїимꙋ̀, веселѧ́сѧ всегда̀.

=Крⷭ҇тобг҃оро́диченъ:=

~Распина́ема хрⷭ҇та̀ чл҃вѣколю́бца ꙳ ви́дѧщи пречⷭ҇таѧ, ꙳ и҆ ре́бра
и҆скопова́єма копїе́мъ, ꙳ пла́чꙋщи вопїѧ́ше: ꙳ что̀ сїѐ, сн҃е мо́й; ꙳ что́ ти
безблагода́тнїи лю́дїе возда́ша, ꙳ за ꙗ҆̀же сотвори́лъ є҆сѝ дѡ́браѧ и҆̀мъ, ꙳ и҆
тщи́шисѧ безча́дствовати мѧ̀, вселюбе́знѣйшїй; ꙳ ᲂу҆дивлѧ́юсѧ, бл҃гоꙋтро́бне, ꙳
твоемꙋ̀ во́льномꙋ распѧ́тїю.

=Канѡ́нъ, є҆гѡ́же краегране́сїе:=

~Тѧ̀ златоза́рный мч҃никѡвъ цвѣ́тъ почита́ю. =Кѵ́ръ і҆ѡ́сифа.=

=Гла́съ д҃. Пѣ́снь а҃. І҆рмо́съ:=

~Мо́рѧ чермнꙋ́ю пꙋчи́нꙋ, невла́жными стопа́ми, дре́внїй пѣшеше́ствовавъ і҆и҃ль,
крестоѻбра́зными мѡѷсе́овыма рꙋка́ма а҆мали́ковꙋ си́лꙋ въ пꙋсты́ни побѣди́лъ
є҆́сть.

~Вѣнце́мъ па́че зла́та сїѧ́ющимъ, мꙋ́чениче, <<198>> ᲂу҆краша́емь, и҆ мꙋче́нїѧ
сїѧ́ѧ добро́тами, влⷣцѣ предстои́ши, ѡ҆ на́съ молѧ́сѧ, тѧ̀ чтꙋ́щихъ,
досточꙋ́дне.

~Оу҆ѧзви́лсѧ є҆сѝ сла́дкимъ жела́нїемъ, мꙋ́чениче, зижди́телѧ твоегѡ̀, и҆
кра̑снаѧ мі́ра презрѣ́въ, си́лꙋ всю̀ по́далъ є҆сѝ твоегѡ̀ се́рдца, хрѷса́нѳе, къ
жела́емомꙋ тѝ ᲂу҆се́рднѡ.

~Вѣ́рою воѡрꙋ́жсѧ, низложи́лъ є҆сѝ многоко́зненнаго, тебѣ̀ прило́жшаго,
мꙋ́чениче, же́нскою сла́стїю прельсти́ти, и҆ чистоты̀ че́стенъ сосꙋ́дъ,
хрѷса́нѳе, бы́лъ є҆сѝ.

=Бг҃оро́диченъ:=

~Є҆стество́мъ бж҃е́ственнымъ непристꙋ́пный, пристꙋ́пенъ мнѣ̀ ꙗ҆ви́сѧ, ѿ тебє̀,
дв҃о, пло́ть прїе́мь: є҆го́же да́рїа жела́ющи, терпѣли́внѡ пострада̀, и҆
невѣ́стнически томꙋ̀ приведе́сѧ.

=Пѣ́снь г҃. І҆рмо́съ:=

~Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ, зовꙋ́щи: ты̀ моѧ̀ крѣ́пость, гдⷭ҇и,
и҆ прибѣ́жище, и҆ ᲂу҆твержде́нїе.

~Зла́то и҆скꙋше́но мꙋче́нїй ѻ҆гне́мъ бы́лъ є҆сѝ, ца́рскихъ, хрѷса́нѳе, носѧ́й
страда́нїй и҆зѻбраже́нїе.

~Ри́торѡвъ ѡ҆ста́вль глꙋмле́нїе, плени́цами ᲂу҆лови́лсѧ є҆сѝ ᲂу҆ченикѡ́въ,
хрѷса́нѳе, преѧ́снѡ тебѐ ᲂу҆мꙋдри́вшагѡ.

~Повинꙋ́ласѧ є҆сѝ рачи́телю, невѣстоводѧ́щемꙋ тѧ̀ хрⷭ҇тꙋ̀, всемꙋ́драѧ, честны́ѧ
ра́ди вѣ́ры, рачи́телѧ плотска́го ѡ҆ста́вльши.

=Бг҃оро́диченъ:=

~Пло́тїю ро́ждсѧ и҆зъ ᲂу҆тро́бы твоеѧ̀, дв҃о, і҆и҃съ, чⷭ҇таѧ, невѣ́стꙋ чи́стꙋ
мꙋ́ченицꙋ себѣ̀ да́рїю ѡ҆брꙋча́етъ.

=Сѣда́ленъ, гла́съ г҃. Подо́бенъ:= ~Красотѣ̀ дѣ́вства:

~Краснѣ́йшꙋю добро́тꙋ возжелѣ́лъ є҆сѝ, и҆ ви̑димыѧ добрѡ́ты прете́клъ є҆сѝ: и҆
приве́лъ є҆сѝ хрⷭ҇тꙋ̀, златы́ми вои́стиннꙋ словесы̀ твои́ми, хрѷса́нѳе
блаже́нне, да́рїю сла́внꙋю, страда̑нїѧ претерпѣ́вшꙋю и҆ томи́телѧ посра́мльшꙋю:
съ не́юже всѧ̑ ны̀ помина́й, вѣ́рою соверша́ющыѧ па́мѧть ва́шꙋ. <<199>>

=Сла́ва, и҆ ны́нѣ, бг҃оро́диченъ:=

~Недомы́сленно и҆ непостижи́мо є҆́сть, влⷣчце бг҃ора́дованнаѧ, є҆́же
содѣ́ланное ѡ҆ тебѣ̀ стра́шное бж҃їе та́инство: и҆́бо неѡб̾име́ннаго заче́нши
родила̀ є҆сѝ, пло́тїю ѡ҆бложе́на ѿ пречⷭ҇тыхъ крове́й твои́хъ: є҆го́же всегда̀,
чⷭ҇таѧ, ꙗ҆́кѡ сн҃а твоего̀ молѝ, спасти́сѧ дꙋша́мъ на́шымъ.

=Крⷭ҇тобг҃оро́диченъ:=

~Поно́снꙋю, ще́дре, сме́рть въ распѧ́тїи во́лею претерпѣ́лъ є҆сѝ: тебе́ же
ро́ждшаѧ, хрⷭ҇тѐ, зрѧ́щи ᲂу҆ѧзвлѧ́шесѧ, є҆ѧ́же мольба́ми за милосе́рдїе ми́лости
твоеѧ̀, є҆ди́не пребл҃гі́й чл҃вѣколю́бче гдⷭ҇и, ᲂу҆ще́дри, и҆ спасѝ мі́ръ,
взе́млѧй мі́ра грѣхѝ.

=Пѣ́снь д҃. І҆рмо́съ:=

~Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце пра́ведное, ста̀ въ чи́нѣ
свое́мъ, досто́йнѡ взыва́ющи: сла́ва си́лѣ твое́й, гдⷭ҇и.

~Дх҃а ѡ҆блиста́ющыѧ зарѝ, чи́стое се́рдце твоѐ всего̀ свѣтоза́рна тѧ̀,
мꙋ́чениче, содѣ́лаша, ᲂу҆се́рднѡ зовꙋ́ща: сла́ва си́лѣ твое́й, гдⷭ҇и.

~И҆стка́нною тѧ̀ бжⷭ҇твенныѧ благода́ти свы́ше, творе́цъ ѡ҆блечѐ нетлѣ́нною
ри́зою, непоро́чнѡ соблю́дша тѣ́ло, бл҃же́нне, и҆ ꙗ҆́кѡ побѣди́телѧ вѣнча̀.

~До́блестїю се́рдца ѿтрѧ́слъ є҆сѝ сла̑сти тѣлє́сныѧ, добро́тою несравни́тельною
бжⷭ҇твенною наслажда́емь, и҆ ра́дꙋѧсѧ соверши́лъ є҆сѝ мꙋче́нїѧ твоегѡ̀ по́двигъ.

~Ѡ҆божи́ласѧ є҆сѝ по прича́стїю, стрⷭ҇тоно́сице, бг҃отво́рнагѡ соедине́нїѧ: и҆
въ нб҃сныѧ всели́ласѧ є҆сѝ черто́ги ра́дꙋющисѧ, ꙗ҆́кѡ непоро́чна невѣ́ста влⷣки
тва́ри.

=Бг҃оро́диченъ:=

~Соблю́дъ тѧ̀ дв҃ꙋ ꙗ҆́кѡ пре́жде ржⷭ҇тва̀, по ржⷭ҇твѣ̀, пречⷭ҇таѧ, и҆зъ тебє̀
воплоти́сѧ недомы́сленный, да́рїю мꙋ́ченицꙋ невѣ́стꙋ себѣ̀ приводѧ̀. <<200>>

=Пѣ́снь є҃. І҆рмо́съ:=

~Ты̀, гдⷭ҇и мо́й, свѣ́тъ въ мі́ръ прише́лъ є҆сѝ, свѣ́тъ ст҃ы́й, ѡ҆браща́ѧй и҆зъ
мра́чна невѣ́дѣнїѧ вѣ́рою воспѣва́ющыѧ тѧ̀.

~Восхище́нъ ᲂу҆́мъ ѿ ве́щныхъ творѧ̀, вѧ́жемь, ѕло́бꙋ вра́жїю, страстоно́сче,
разори́лъ є҆сѝ, бл҃же́нне.

~Чистоты̀ рачи́тель бы́въ свѧще́ннѣйшїй, претвори́лъ є҆сѝ дѣ́вы ѻ҆гнепа́льнꙋю
любо́вь ко гдⷭ҇ꙋ, прехва́льне.

~Пове́ржена зрѧ̀, и҆ нога́ми спопира́ема мꙋчи́телѧ, ра́дованною мы́слїю влⷣкꙋ,
пребл҃же́нне, велича́лъ є҆сѝ.

=Бг҃оро́диченъ:=

~Кто̀ мо́жетъ твоѐ сказа́ти та́инство, ѽ всечⷭ҇таѧ! бг҃а сло́ва, па́че ᲂу҆ма́
бо и҆ сло́ва, сꙋгꙋ́ба є҆стество́мъ родила̀ є҆сѝ.

=Пѣ́снь ѕ҃. І҆рмо́съ:=

~Пожрꙋ́ ти со гла́сомъ хвале́нїѧ, гдⷭ҇и, цр҃ковь вопїе́тъ тѝ, ѿ бѣсо́вскїѧ
кро́ве ѡ҆чи́щшисѧ, ра́ди ми́лости ѿ ре́бръ твои́хъ и҆сте́кшею кро́вїю.

~Пою́ща влⷣкꙋ всѣ́хъ, приснопа́мѧтне, свѣ́тъ съ нб҃сѐ всю́дꙋ тѧ̀ ѡ҆крꙋжи́въ
просвѣтѝ, заключе́на въ те́мнѣйшей хра́минѣ, хрѷса́нѳе.

~Ри́мъ тѧ̀ мꙋче́нїемъ честны́мъ сла́вимаго, златови́днꙋ ꙗ҆́коже ѕвѣздꙋ̀
стѧжа́въ, мꙋ́чениче, ᲂу҆краша́етсѧ по́двиги, и҆ бж҃е́ственными твои́ми,
хрѷса́нѳе, чꙋдесы̀.

~Красна̀, преꙋдо́брена же и҆ пресла́вна, мꙋ́ченице да́рїе дѣ́ва, показа́вшисѧ
сло́вꙋ краснѣ́йшемꙋ, ᲂу҆невѣ́стиласѧ є҆сѝ болѣ́зньми всѧ́кими тѣле́сными.

=Бг҃оро́диченъ:=

~Мла́да тѧ̀ ꙗ҆́кѡ дѣ́тища дв҃а родѝ превѣ́чнаго сло́ва: є҆гѡ́же жела́юще
ѻ҆трокови̑цы, се́ю въ слѣ́дъ тебѣ̀, всѣ́хъ цр҃ю̀, невѣ́стнически приведо́шасѧ.

=Пѣ́снь з҃. І҆рмо́съ:=

~Въ пещѝ а҆враа́мстїи ѻ҆́троцы персі́дстѣй, любо́вїю благоче́стїѧ па́че,
не́жели пла́менемъ ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ сла́вы
твоеѧ̀, гдⷭ҇и. <<201>>

~Цвѣ́тъ мꙋ́ченикѡвъ златови́денъ ты̀ бы́лъ є҆сѝ, собо́ръ же страда́льцєвъ
приве́лъ є҆сѝ хрⷭ҇тꙋ̀, бжⷭ҇твенными словесы̀ твои́ми и҆ чꙋдесы̀, мꙋ́чениче
бг҃опрїѧ́тне, съ ни́миже вѣ́рнѡ тѧ̀ ны́нѣ ᲂу҆блажа́емъ.

~Въ хлѣви́нѣ скве́рнѣй затворе́на на́га тѧ̀, блаже́нне, бж҃е́ственными
благовѡ́нїи, сла́вою свѣтови́дною і҆и҃съ просвѣща́етъ: є҆го́же чи́стою мы́слїю,
всемꙋ́дре, возлюби́лъ є҆сѝ.

~Ѕвѣ́рѧ храни́телѧ тебѣ̀ дѣ́вства хрⷭ҇то́съ посла̀, па́гꙋбꙋ нечести́выхъ
ѿгонѧ́ща ꙗ҆́вѣ, пѣснопою́щей тебѣ̀, всехва́льнаѧ: бл҃гослове́нъ є҆сѝ въ хра́мѣ
сла́вы твоеѧ̀, гдⷭ҇и.

=Бг҃оро́диченъ:=

~По сꙋществꙋ̀ бжⷭ҇твенномꙋ сы́й неѡпи́санъ, въ нѣ́дрѣхъ твои́хъ, дв҃о, бы́сть
по на́мъ пло́тїю ѡ҆писꙋ́емь: бл҃гослове́на ты̀ въ жена́хъ є҆сѝ, пренепоро́чнаѧ
влⷣчце.

=Пѣ́снь и҃. І҆рмо́съ:=

~Рꙋ́цѣ распросте́ръ данїи́лъ, львѡ́въ зїѧ̑нїѧ въ ро́вѣ затчѐ, ѻ҆́гненнꙋю же
си́лꙋ ᲂу҆гаси́ша, добродѣ́телїю препоѧ́савшесѧ, благоче́стїѧ рачи́тели ѻ҆́троцы,
взыва́юще: благослови́те, всѧ̑ дѣла̀ гдⷭ҇нѧ, гдⷭ҇а.

~Тве́рдымъ, блаже́нне, по́мысломъ проти́вѧсѧ сꙋемꙋ́дренномꙋ, строга̑нїѧ
претерпѣ́лъ є҆сѝ тѣлє́снаѧ: и҆ свѣща́ми ѡ҆палѧ́емь, неѡпали́мь пребы́лъ є҆сѝ, со
ѻ҆́троки воспѣва́ѧ, хрѷса́нѳе: бл҃гослови́те, всѧ̑ дѣла̀ гдⷭ҇нѧ, гдⷭ҇а.

~Премꙋ́дростїю ᲂу҆кра́шенъ хрⷭ҇то́вою, ѡ҆бꙋи́лъ є҆сѝ немꙋ́дрыхъ шата́нїе: и҆
ᲂу҆́мъ льсти́вагѡ посрами́лъ є҆сѝ, є҆́ѵꙋ прельсти́вшагѡ, плѣни́въ благоче́стнѡ
сегѡ̀ ѻ҆рꙋ́жїе, мꙋ́дре, и҆ приве́лъ є҆сѝ невѣ́стꙋ бг҃ꙋ, и҆збра́ннꙋ вѣ́ры ра́ди.

~Є҆дине́нїемъ дꙋшѝ плотска́гѡ и҆збѣжа́сте совокꙋпле́нїѧ: чи̑стыѧ сосꙋ́ды
вседержи́телѧ ꙗ҆ви́стесѧ, и҆ въ хра́мъ принесо́стесѧ нбⷭ҇ный страда́льцы,
вопїю́ще хрⷭ҇тꙋ̀: благослови́те, всѧ̑ дѣла̀ гдⷭ҇нѧ, гдⷭ҇а. <<202>>

~Во́лею бж҃їею плотскі̑ѧ стра̑сти ᲂу҆держа́вше, ѻ҆́гнь и҆спепели́ша мꙋ́къ,
хрѷса́нѳъ и҆ да́рїа росо́ю дх҃а, и҆ вѣнцє́въ жи́зни ᲂу҆лꙋчи́ша пою́ще:
бл҃гослови́те, всѧ̑ дѣла̀ гдⷭ҇нѧ, гдⷭ҇а.

=Бг҃оро́диченъ:=

~Ꙗ҆́кѡ ши́покъ посредѝ те́рнїѧ жите́йскагѡ, пречⷭ҇таѧ, бг҃ъ ѡ҆брѣ́тъ тѧ̀
нескве́рнꙋю, всели́сѧ во ᲂу҆тро́бꙋ твою̀ чⷭ҇тꙋю, и҆ благово́нїѧ та́инственнагѡ
мі́ръ и҆спо́лни, взыва́ющїй: бл҃гослови́те, всѧ̑ дѣла̀ гдⷭ҇нѧ, гдⷭ҇а.

=Пѣ́снь ѳ҃. І҆рмо́съ:=

~Ка́мень нерꙋкосѣ́чный ѿ несѣко́мыѧ горы̀ тебє̀, дв҃о, краеꙋго́льный ѿсѣче́сѧ,
хрⷭ҇то́съ, совокꙋпи́вый разстоѧ̑щаѧсѧ є҆стєства̀: тѣ́мъ, веселѧ́щесѧ, тѧ̀, бцⷣе,
велича́емъ.

~Сщ҃енносло́вѧщꙋ бжⷭ҇твєннаѧ бжⷭ҇твенное во́инство тебѣ̀ приложи́сѧ, ле́сти
скве́рныѧ и҆зба́вльсѧ: и҆ мече́мъ непорѡ́чныѧ жє́ртвы, на́съ ра́ди, ꙗ҆́кѡ
ѻ҆вча́ти, мꙋ́чєницы поже́ршемꙋсѧ принесо́шасѧ.

~Ꙗ҆ви́стесѧ посредѝ ѕвѣре́й, ꙗ҆́коже а҆́гнцы, страстоте́рпцы, воплоще́нїе
проповѣ́дающе бжⷭ҇твенное, и҆злїѧ́вшагѡсѧ да́же и҆ до пло́ти, и҆ болѣ́зньми
неболѣ́зненнꙋю кончи́нꙋ бжⷭ҇твеннѣ наслѣ́довасте.

~Дне́сь свѣ́тлѡ пра́зднꙋетъ всѧ́къ гра́дъ же и҆ страна̀, ри́мъ созыва́ющи
гра́дъ, бжⷭ҇твєнныѧ стра̑сти и҆ борє́нїѧ, ꙗ҆́кѡ всечрежде́нїе невеще́ственное,
предлага́ющїй ва́съ, ст҃і́и.

~Взѧ́ти бы́сте къ безмѣ́рнѣй сла́вѣ, хрѷса́нѳе мꙋ́чениче и҆ да́рїа, и҆
вседержи́тельномꙋ сло́вꙋ, вѣнцено́сцы вкꙋ́пѣ предстоитѐ, ѡ҆ на́съ молѧ́щесѧ,
бл҃жа́щихъ ва́съ всегда̀.

=Бг҃оро́диченъ:=

~Трепе́щетъ по́смыслъ и҆ се́рдце, помышлѧ́ющи твоѐ ржⷭ҇тво̀ недомы́слимое,
ѻ҆трокови́це: бг҃а бо сло́ва чревоноси́ла є҆сѝ, и҆збавлѧ́ющаго тобо́ю всѧ́кїѧ
нꙋ́жды чтꙋ́щыѧ тѧ̀.

