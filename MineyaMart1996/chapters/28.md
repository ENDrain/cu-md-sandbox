<<317>>

=Мѣ́сѧца тогѡ́же въ к҃и-й де́нь.=

=Преподо́бнагѡ ѻ҆ц҃а̀ на́шегѡ і҆ларїѡ́на но́вагѡ: И҆ ст҃а́гѡ стефа́на
чꙋдотво́рца.=

=Стїхи̑ры, гла́съ д҃. Подо́бенъ:= ~Да́лъ є҆сѝ зна́менїе:

~Житїѐ нескве́рно, ꙳ терпѣ́нїе и҆ кро́тость, и҆ любо́вь нелицемѣ́рнꙋ, ꙳
воздержа́нїе безмѣ́рно, ꙳ всено́щное стоѧ́нїе, ᲂу҆миле́нїе бжⷭ҇твенно, ꙳ вѣ́рꙋ,
наде́ждꙋ и҆́стиннꙋ въ сострада́нїи, ѻ҆́ч҃е, стѧжа́въ, ꙳ ꙗ҆́кѡ а҆́гг҃лъ пожи́лъ
є҆сѝ на землѝ съ пло́тїю, ꙳ і҆ларїѡ́не блаже́нне, ꙳ моли́твенниче ѡ҆ дꙋша́хъ
на́шихъ.

~Земны́й а҆́гг҃лъ, ꙳ и҆ нбⷭ҇ный человѣ́къ бы́лъ є҆сѝ, прпⷣбне, и҆сто́чникъ
ᲂу҆миле́нїѧ, ꙳ сострада́нїѧ стрꙋѧ̀, ꙳ пꙋчи́на чꙋде́съ, грѣ́шныхъ порꙋ́чникъ, ꙳
ма́слина вои́стиннꙋ бж҃їѧ плодови́та, ꙳ є҆ле́емъ трꙋдѡ́въ твои́хъ ᲂу҆маща́ѧ
ли́ца, ꙳ і҆ларїѡ́не чꙋ́дне, ꙳ вѣ́рнѡ восхвалѧ́ющихъ тѧ̀. <<318>>

~Оу҆́мъ тво́й просвѣща́емь бжⷭ҇твенными ра̑зꙋмы, ꙳ тѣле́сныхъ страсте́й
превы́ше бы́сть, ꙳ непримѣ́шенъ земны̑мъ, ꙳ носѧ̀ начерта́нїе, ꙳ и҆ и҆з̾ѡбража́ѧ
въ себѣ̀ бжⷭ҇твеннꙋю добро́тꙋ: ꙳ и҆ познава́емь ве́сь бг҃ови́днѣйшїй ꙳
содѣ́йствомъ дх҃а, ꙳ і҆ларїѡ́не ѻ҆́ч҃е на́шъ, ꙳ мона́шествꙋющихъ ᲂу҆краше́нїе.

=И҆́ны стїхи̑ры ст҃а́гѡ стефа́на, гла́съ то́йже. Подо́бенъ:= ~Ꙗ҆́кѡ до́блѧ:

~Мона́хъ и҆́стиннѣйшїй, ꙳ ѕвѣзда̀ свѣтлѣ́йшаѧ, ꙳ и҆ и҆сто́чникъ бы́въ
ᲂу҆миле́нїѧ, ꙳ любвѐ ꙗ҆ви́лсѧ є҆сѝ и҆спо́лненъ, ꙳ и҆ кро́токъ, и҆ ти́хъ, ꙳
сострада́теленъ и҆ смире́нъ, ꙳ безѕло́бивъ, непоро́ченъ, ѻ҆́ч҃е стефа́не. ꙳
Сегѡ̀ ра́ди хрⷭ҇то́съ тѧ̀ преподо́бныхъ поставлѧ́етъ стадѡ́мъ па́стырѧ, ꙳
чꙋдодѣ̑йствїи почита́ема.

~Бдѣ́нїе всено́щное, ꙳ и҆ воздержа́нїе неизрече́нно, ꙳ моли́твꙋ немꙋ́тнꙋ, ꙳
житїѐ бж҃е́ственно, ꙳ вѣ́рꙋ, наде́ждꙋ, и҆́скренню, ꙳ правосла́внꙋ мꙋ́дрость,
чꙋ́дно пребыва́нїе, ꙳ и҆ велича́йшее сострада́нїе, ѻ҆́ч҃е, и҆мѣ́лъ є҆сѝ, ꙳ и҆
ᲂу҆́меръ и҆ пре́жде конца̀ ѡ҆блиста́въ во зна́менїихъ пресла́вныхъ: ꙳ тѣ́мже тѧ̀
почита́емъ, преподо́бне стефа́не.

~Ꙗ҆́кѡ ѕвѣздꙋ̀ многосвѣ́тлꙋ, ꙳ и҆ ꙗ҆́кѡ сл҃нце незаходи́мо, ꙳ и҆ ꙗ҆́кѡ нб҃о
ѡ҆дꙋшевле́нное, ꙳ бж҃е́ственными чꙋдесы̀ ꙗ҆́кѡ ѕвѣзда́ми ᲂу҆кра́шено: ꙳ и҆ ꙗ҆́кѡ
цвѣ́тникъ бл҃гово́нный, и҆ ра́й сла́дости: ꙳ ꙗ҆́кѡ и҆сто́чникъ свѧще́нїѧ, ꙳
ꙗ҆́кѡ превели́ка врача̀ немощствꙋ́ющихъ: ꙳ ꙗ҆́кѡ па́стырѧ и҆ до́браго на́шего
предста́телѧ, ꙳ восхвалѧ́емъ тѧ̀, стефа́не.

=Сла́ва, и҆ ны́нѣ, бг҃оро́диченъ, гла́съ и҆ подо́бенъ то́йже:=

~Тꙋ́чами дх҃а прест҃а́гѡ, пречⷭ҇таѧ, ꙳ мою̀ мы́сль ѡ҆росѝ, ꙳ ꙗ҆́же ка́плю
ро́ждшаѧ хрⷭ҇та̀ неизче́тнѡ, ꙳ безмѣ̑рнаѧ беззакѡ́нїѧ человѣ́кѡвъ ꙳ щедро́тами
и҆змы́вшꙋю, ꙳ и҆зсꙋшѝ и҆сто́чникъ страсте́й мои́хъ, ꙳ и҆ пото́ка мѧ̀ сподо́би ꙳
пи́щи живы́ѧ при́снѡ, ꙳ моли́твами твои́ми. <<319>>

=Крⷭ҇тобг҃оро́диченъ. Подо́бенъ то́йже:=

~На крⷭ҇тѣ́ тѧ ꙗ҆́кѡ ᲂу҆зрѣ̀ ꙳ пригвожде́нна, гдⷭ҇и, ꙳ а҆́гница и҆ мт҃и твоѧ̀
дивлѧ́шесѧ, ꙳ и҆ что̀ видѣ́нїе сїѐ, взыва́ше, ꙳ сн҃е вожделѣ́нне; ꙳ сїѧ̑ тѝ
невѣ́рный собо́ръ воздадѐ беззако́нный, ꙳ мно́гихъ твои́хъ чꙋде́съ
наслади́выйсѧ: ꙳ но сла́ва неизглаго́ланномꙋ ꙳ соше́ствїю твоемꙋ̀, влⷣко.

=Канѡ́нъ преподо́бнагѡ і҆ларїѡ́на, є҆гѡ́же краегране́сїе:=

~Твоѧ̑ ти̑хїѧ восхвалю̀, ѻ҆́ч҃е, нра́вы. =Творе́нїе і҆ѡ́сифа.=

=Гла́съ в҃. Пѣ́снь а҃. І҆рмо́съ:=

~Во глꙋбинѣ̀ постла̀ и҆ногда̀, фараѡни́тское всево́инство преѡрꙋже́ннаѧ си́ла,
вопло́щшеесѧ же сло́во всеѕло́бный грѣ́хъ потреби́ло є҆́сть, препросла́вленный
гдⷭ҇ь, сла́внѡ бо просла́висѧ.

~Сострада́теленъ и҆ кро́токъ бы́въ, ѻ҆́ч҃е, и҆ цѣ́лъ, и҆ ти́хъ ꙗ҆́кѡ вои́стиннꙋ
дх҃омъ, сострада́нїѧ бж҃е́ственнагѡ мѧ̀ хода́тайствомъ твои́мъ, і҆ларїѡ́не,
сподо́би, ꙗ҆́кѡ да воспою́ тѧ ны́нѣ, въ тишинѣ̀ се́рдца моегѡ̀.

~Ѡ҆чи́стивсѧ, ѻ҆́ч҃е, ѿ дѣ́тства, и҆ взе́мъ крⷭ҇тъ тво́й, гдⷭ҇еви послѣ́довалъ
є҆сѝ: стра̑сти тѣлє́сныѧ воздержа́нїемъ же и҆ ча́стыми моли́твами ᲂу҆вѧди́лъ
є҆сѝ, и҆ безстра́стїемъ ᲂу҆краша́ѧсѧ.

~Воспрїе́мъ ты̀ гдⷭ҇не и҆́го ле́гкое, и҆ тогѡ̀ послꙋ́шаѧ ѡ҆правда́нїй,
і҆ларїѡ́не преподо́бне, тѧжча́йшее грѣхо́вное ѿве́рглъ є҆сѝ, всемꙋ́дре, бре́мѧ,
свѧты́ню пристѧжа́въ.

=Бг҃оро́диченъ:=

~Мои́хъ прегрѣше́нїй плени̑цы, влⷣчце, расто́ргни, твоего̀ сн҃а и҆ бг҃а
молѧ́щи: и҆ мꙋ́чащїй мѧ̀, приснодв҃о, грѣ́хъ низложѝ, ꙗ҆́кѡ да восхвалю́ тѧ
при́снѡ, всенепоро́чнаѧ, спаса́емь. <<320>>

=И҆́нъ канѡ́нъ свѧта́гѡ стефа́на, є҆гѡ́же краегране́сїе:=

~Твоѧ̑ чествꙋ́ю, всеблаже́нне, бжⷭ҇твєнныѧ трꙋды̀.

=Творе́нїе кѵ́ръ і҆ѡ́сифа.=

=Гла́съ а҃. Пѣ́снь а҃. І҆рмо́съ:=

~Пѣ́снь побѣ́днꙋю пои́мъ всѝ бг҃ꙋ, сотво́ршемꙋ ди̑внаѧ чꙋдеса̀ мы́шцею
высо́кою, и҆ спа́сшемꙋ і҆и҃лѧ, ꙗ҆́кѡ просла́висѧ.

~Бж҃е́ственнꙋю па́мѧть твою̀, бг҃омꙋ́дре ѻ҆́ч҃е, вѣ́рнѡ пра́зднꙋюще, всѣ́хъ
гдⷭ҇а при́снѡ сла́вимъ, тѧ̀ просла́вльшаго мно́гими, стефа́не, чꙋдесы̀.

~Оу҆́мъ тво́й мановє́нїи бж҃е́ственными, всемꙋ́дре, ѡ҆божа́емь, всеконе́чнѡ
ѿврати́сѧ ѿ страсте́й пло́ти, и҆ а҆́гг҃ла тѧ̀ на землѝ показа̀, стефа́не.

~Под̾ѧ́лъ є҆сѝ по́стничества болѣ̑зни, ѻ҆́ч҃е, и҆ стра̑сти ᲂу҆мертви́лъ є҆сѝ
пло́ти неꙋдобоꙋдержа́нныѧ, и҆ въ безстра́стїе ꙗ҆́кѡ во ѻ҆де́ждꙋ свѣ́тлꙋ ꙗ҆́вѣ
ѡ҆дѣ́ѧлсѧ є҆сѝ.

~Распе́нъ ᲂу҆́ды твоѧ̑ воздержа́нїемъ, хрⷭ҇тꙋ̀, ѻ҆́ч҃е, пожи́лъ є҆сѝ, крⷭ҇то́мъ
сме́рть погꙋ́бльшемꙋ, и҆ и҆сцѣле́нїй ѻ҆би́льною благода́тїю ѡ҆богати́вшемꙋ тѧ̀.

=Бг҃оро́диченъ:=

~Зачала̀ є҆сѝ, пречⷭ҇таѧ, неизрече́ннымъ сло́вомъ всѧ̑ содержа́щаго земны̑ѧ
концы̀, и҆ сего̀ родила̀ є҆сѝ. Є҆го́же молѝ прилѣ́жнѡ поми́ловати ны̀.

=Пѣ́снь г҃. І҆рмо́съ:=

~Процвѣла̀ є҆́сть пꙋсты́нѧ, ꙗ҆́кѡ крі́нъ, гдⷭ҇и, ꙗ҆зы́ческаѧ неплодѧ́щаѧ
цр҃ковь, прише́ствїемъ твои́мъ, въ не́йже ᲂу҆тверди́сѧ моѐ се́рдце.

~Житїѐ твоѐ ꙗ҆́кѡ сл҃нце возсїѧ̀, преподо́бне, свѣ́тлыми дѣѧ̑нїи,
мона́шествꙋющихъ ли́ки просвѣтѝ, и҆ де́мѡнскꙋю тмꙋ̀ ѿгна̀.

~Бы́лъ є҆сѝ тиша́йшъ се́рдцемъ, преподо́бне, и҆ смире́нъ дх҃омъ, и҆ любвѐ
бжⷭ҇твенныѧ и҆спо́лненъ, благопривѣ́тливъ ѻ҆бы́чай и҆мѣ́ѧй всегда̀.

~Ка́плѧми твои́хъ сле́зъ ᲂу҆гаси́лъ є҆сѝ ᲂу҆́гли <<321>> грѣхѡ́вныѧ, то́чиши же
ꙗ҆́кѡ пре́жде конца̀, и҆ по концѣ̀, мꙋ́дре, и҆сцѣле́нїй пꙋчи́нꙋ притека́ющымъ.

=Бг҃оро́диченъ:=

~И҆сцѣлѝ ꙗ҆́звы дꙋшѝ моеѧ̀, влⷣчце, и҆ ᲂу҆ма̀ и҆спра́ви движє́нїѧ, къ во́лѧмъ
и҆зъ тебє̀ вопло́щшагосѧ сло́ва, молю́сѧ.

=И҆́нъ. І҆рмо́съ:=

~Да ᲂу҆тверди́тсѧ се́рдце моѐ въ во́ли твое́й, хрⷭ҇тѐ бж҃е, и҆́же надъ вода́ми
нб҃о ᲂу҆твержде́й второ́е, и҆ ѡ҆снова́вый на вода́хъ зе́млю, всеси́льне.

~Дѣ́лы честны́ми, и҆ и҆справлє́нїи добродѣ́тельными, ѻ҆́ч҃е, просїѧ́лъ є҆сѝ,
ꙗ҆́коже ѕвѣзда̀ всесвѣ́тлаѧ мона́шествꙋющихъ собо́рꙋ: и҆ просвѣти́лъ є҆сѝ
чꙋде́сными сїѧ̑нїи подсо́лнечнꙋю.

~Си́лою благода́ти дх҃а врагѝ безплѡ́тныѧ низложи́лъ є҆сѝ, и҆ возне́слсѧ є҆сѝ
благосла́внѡ смире́нною мꙋ́дростїю: и҆ чꙋде́съ самодѣ́латель, ѻ҆́ч҃е мꙋ́дре,
бы́лъ є҆сѝ.

~Є҆реті́чествꙋющихъ, ѻ҆́ч҃е, ᲂу҆ста̀ и҆́стины сло́вомъ загради́лъ є҆сѝ: и҆
гонє́нїѧ претерпѣ́въ, вѣне́цъ бж҃е́ственный воспрїѧ́лъ є҆сѝ, кромѣ̀ ꙗ҆́звы
бы́въ, мꙋ́дре, мꙋ́ченикъ и҆зрѧ́днѣйшъ.

=Бг҃оро́диченъ:=

~Да бг҃ъ человѣ́къ бꙋ́детъ, бг҃ъ бы́сть чл҃вѣ́къ, и҆зъ тебє̀ є҆ди́ныѧ чⷭ҇тыѧ
нача́ло прїе́мъ безнача́льный: сегѡ̀ ра́ди тѧ̀, дв҃о, вѣ́рнїи ᲂу҆блажа́емъ.

=Сѣда́ленъ, гла́съ д҃. Подо́бенъ:= ~Ско́рѡ предварѝ:

~Бг҃ꙋ ѡ҆свѧти́лъ є҆сѝ твою̀, всеблаже́нне, жи́знь, бы́въ и҆зрѧ́днѣйшъ
свѧщеннодѣ́тель, и҆́стиннѡ хрⷭ҇то́въ, свѧще́ннѣйше. тѣ́мже по мно́гихъ и҆
по́тѣхъ и҆ болѣ́знехъ ра́дꙋѧсѧ, къ невеще́ствєннымъ преста́вилсѧ є҆сѝ ски́нїємъ:
и҆ ны́нѣ и҆сточа́еши на́мъ стрꙋи̑ врачева́нїй.

=Сла́ва, сѣда́ленъ, гла́съ а҃. Подо́бенъ:= ~Гро́бъ тво́й:

~Ꙗ҆́кѡ со́лнце свѣ́тло возсїѧ́вши, ѻ҆́ч҃е, па́мѧть твоѧ̀, <<322>> вѣ́рныхъ
сердца̀ просвѣща́етъ, стра̑сти ѿгонѧ́ющи, и҆ тмы̀ и҆з̾е́млющи. Ю҆́же вѣ́рою
чи́стою соверша́ющыѧ покры́й, сохранѝ ѿ и҆скꙋше́нїй жите́йскихъ на́съ, ѻ҆́ч҃е
стефа́не.

=И҆ ны́нѣ, бг҃оро́диченъ:=

~Безневѣ́стнаѧ чⷭ҇таѧ бцⷣе дв҃о, є҆ди́на вѣ́рныхъ предста́тельнице и҆ покро́ве,
бѣ́дъ и҆ скорбе́й, и҆ лю́тыхъ ѡ҆бстоѧ́нїй всѧ̑ и҆зба́ви, на тѧ̀ ᲂу҆пова́нїе,
ѻ҆трокови́це, и҆мꙋ́щыѧ, и҆ дꙋ́шы на́шѧ спасѝ бж҃е́ственными моли́твами твои́ми.

=Крⷭ҇тобг҃оро́диченъ:=

~Зрѧ́щи тѧ̀, хрⷭ҇тѐ, всенепоро́чнаѧ мт҃и, ме́ртва на крⷭ҇тѣ̀ просте́рта,
вопїѧ́ше, сн҃е мо́й, собезнача́льне ѻ҆ц҃ꙋ̀ и҆ дх҃ꙋ, что̀ неизрече́нное твоѐ сїѐ
строе́нїе; и҆́мже спа́слъ є҆сѝ, пречⷭ҇тыхъ рꙋ́къ твои́хъ, ще́дре, созда́нїе.

=Пѣ́снь д҃. І҆рмо́съ:=

~Прише́лъ є҆сѝ ѿ дв҃ы, не хода́тай, ни а҆́гг҃лъ, но са́мъ, гдⷭ҇и, вопло́щсѧ, и҆
спа́слъ є҆сѝ всего́ мѧ человѣ́ка. Тѣ́мъ зовꙋ́ ти: сла́ва си́лѣ твое́й, гдⷭ҇и.

~Ѡ҆чи́стивъ твоѐ се́рдце, честны́ми восхожде́ньми ᲂу҆́мъ впери́лъ є҆сѝ,
є҆ди́нагѡ бг҃а зрѣ́ти добро́тꙋ недомы́сленнꙋю, и҆ ѿѻнꙋ́дными свѣтлостьмѝ
ѡ҆зарѧ́тисѧ.

~Сказа́нїе слове́съ бжⷭ҇твенныхъ творѧ̀, ра́зꙋмъ бжⷭ҇твенный, ѻ҆́ч҃е, ѿтꙋ́дꙋ
поче́рплъ є҆сѝ: всѣ̑мъ же преда́лъ є҆сѝ, благоче́стнѡ, і҆ларїѡ́не, къ тебѣ̀
притека́ющымъ.

~Глагѡ́лъ твои́хъ сла́достїю сердца̀ ᲂу҆ти́ши притека́ющихъ къ тебѣ̀: творѧ́ бо
ꙗ҆̀же ᲂу҆чи́лъ є҆сѝ сло́вомъ благопрїѧ́тнымъ, въ сострада́нїи любо́вь и҆мѣ́лъ
є҆сѝ, преподо́бне.

=Бг҃оро́диченъ:=

~Гдⷭ҇ь тѧ̀ гпⷭ҇жꙋ̀ и҆ влⷣчцꙋ всѣ́хъ содѣ́ла, пречⷭ҇таѧ: и҆зъ твои́хъ бо
ложе́снъ воплоти́сѧ, ѿ ѻ҆́бласти вра́жїѧ своѐ созда́нїе и҆зба́вивъ.

=И҆́нъ. І҆рмо́съ:=

~Дх҃омъ прови́дѧ, проро́че а҆ввакꙋ́ме, словесѐ воплоще́нїе, <<323>>
проповѣ́далъ є҆сѝ, вопїѧ̀: внегда̀ прибли́житисѧ лѣ́тѡмъ, позна́ешисѧ, внегда̀
прїитѝ вре́мени, пока́жешисѧ. Сла́ва си́лѣ твое́й, гдⷭ҇и.

~Ка́плѧми свѧще́нныхъ твои́хъ сле́зъ напои́всѧ, дре́во ꙗ҆ви́лсѧ є҆сѝ, стефа́не,
плодови́то, мꙋ́дре, плоды̀ приносѧ̀ добродѣ́телей благовѡ́нныѧ, и҆ чꙋдеса̀
безчи́слєнна и҆сточа́еши. Тѣ́мже благоче́стнѡ тѧ̀ почита́емъ.

~Ꙗ҆́кѡ бж҃е́ственный зри́тсѧ ра́й, мꙋ́дре, хра́мъ и҆мѣ́ѧ твои́хъ моще́й ра́кꙋ,
цвѣ́ты разли̑чныѧ приносѧ̀ чꙋде́съ: и҆́миже сердца̀ наслажда́ютсѧ, вѣ́рою,
стефа́не, при́снѡ хва́лѧщихъ тѧ̀.

~Слѣпы̑ѧ разрѣша́еши, и҆ ᲂу҆ставлѧ́еши лю̑тыѧ человѣ́кѡвъ недꙋ́ги въ сла́вꙋ
хрⷭ҇то́вꙋ: ѿ негѡ́же благода́тїю трꙋдѡ́въ ѡ҆богати́всѧ, возвели́чилсѧ є҆сѝ,
просвѣти́лсѧ є҆сѝ, и҆ просла́вилсѧ є҆сѝ, сла́во мона́шествꙋющихъ, ѻ҆́ч҃е на́шъ.

=Бг҃оро́диченъ:=

~Ст҃а́ѧ бцⷣе, ѡ҆свѧти́ ны, ꙗ҆́же прест҃а́го ро́ждши пло́тїю, ᲂу҆подо́битисѧ
восхотѣ́вша человѣ́кѡмъ: и҆ нбⷭ҇нагѡ жи́тельства всѧ̑ покажѝ, пречⷭ҇таѧ,
прича́стники моли́твами твои́ми.

=Пѣ́снь є҃. І҆рмо́съ:=

~Хода́тай бг҃ꙋ и҆ человѣ́кѡмъ бы́лъ є҆сѝ, хрⷭ҇тѐ бж҃е: тобо́ю бо, влⷣко, къ
свѣтонача́льникꙋ ѻ҆ц҃ꙋ̀ твоемꙋ̀, ѿ но́щи невѣ́дѣнїѧ, приведе́нїе и҆́мамы.

~И҆стка́лъ є҆сѝ себѣ̀ спасе́нїѧ, преподо́бне, ри́зꙋ ѿ сво́йственныхъ болѣ́зней
твои́хъ: се́ю ѡ҆дѣ́ѧвсѧ, и҆ кнѧ́зѧ тмы̀ въ стꙋ́дъ вѣ́чный ѡ҆бле́клъ є҆сѝ.

~Пло́ти сла̑сти воздержа́нїемъ, преподо́бне, ᲂу҆вѧди́въ є҆сѝ, и҆ бл҃года́ть
нбⷭ҇нꙋю, ѻ҆́ч҃е, воспрїѧ́лъ є҆сѝ, і҆ларїѡ́не, врачева́ти всѧ̑кїѧ человѣ́кѡвъ
недꙋ́ги.

~Твоѝ къ бг҃ꙋ непреста́ннѡ рꙋ́цѣ воздѣва́емѣ, рꙋкѝ льсти́вагѡ, ѻ҆́ч҃е,
благочести̑выѧ и҆зба́виша, и҆ всѧ́комꙋ болѧ́щемꙋ здра́вїе пода́ша. <<324>>

=Бг҃оро́диченъ:=

~Крѣ́пость вѣ́рныхъ, и҆ преподо́бныхъ была̀ є҆сѝ держа́ва: тобо́ю бо, чⷭ҇таѧ,
всѣ̑мъ и҆стеко́ша лꙋ̑чшаѧ, и҆ на землѝ живꙋ́щїи къ нб҃сѝ восхо́дѧтъ.

=И҆́нъ. І҆рмо́съ:=

~Тво́й ми́ръ да́ждь на́мъ, сн҃е бж҃їй, и҆но́гѡ бо ра́звѣ тебє̀ бо́га не
зна́емъ, и҆́мѧ твоѐ и҆менꙋ́емъ, ꙗ҆́кѡ бг҃ъ живы́хъ и҆ ме́ртвыхъ є҆сѝ.

~Мѷродохнове́ненъ бы́въ бж҃е́ственными добродѣ́тельми, и҆сточи́лъ є҆сѝ, мꙋ́дре,
по ᲂу҆спе́нїи мѵ́ро благово́нное, ᲂу҆дивлѧ́емь вѣ́рными человѣ́ки, любо́вїю
чествꙋ́ющими тѧ̀.

~Велича́йшими показа̑нїи чꙋде́съ стра́шныхъ, стефа́не всемꙋ́дре, просїѧ́лъ
є҆сѝ, и҆ пре́жде сме́рти, досточꙋ́дне, и҆ по и҆зше́ствїи, и҆ свѧще́нномъ твое́мъ
погребе́нїи.

~Свѧ́то соверши́въ твоѐ житїѐ ѡ҆ хрⷭ҇тѣ̀, стефа́не, бг҃омꙋ́дре ѻ҆́ч҃е на́шъ, со
ст҃ы́ми всели́лсѧ є҆сѝ: и҆ ны́нѣ ѡ҆свѧща́еши вѣ́рою чествꙋ́ющыѧ тѧ̀.

=Бг҃оро́диченъ:=

~Ро́ждши пренепоро́чнаѧ бг҃а є҆мманꙋ́ила, чл҃вѣ́ка ꙗ҆́вѣ за милосе́рдїе бы́вша,
сего̀ молѝ ꙗ҆́кѡ чл҃вѣколю́бца, чⷭ҇таѧ, ᲂу҆ще́дрити лю́ди согрѣ́шшыѧ.

=Пѣ́снь ѕ҃. І҆рмо́съ:=

~Въ бе́зднѣ грѣхо́внѣй валѧ́ѧсѧ, неизслѣ́днꙋю милосе́рдїѧ твоегѡ̀ призыва́ю
бе́зднꙋ: ѿ тлѝ, бж҃е, мѧ̀ возведѝ.

~Оу҆мертви́всѧ, і҆ларїѡ́не, мі́рꙋ всемꙋ̀, ны́нѣ живе́ши преста́вивсѧ въ нбⷭ҇ныѧ
хра́мы, и҆ живоно́сное всегда̀ и҆сцѣле́нїй и҆сточа́еши дѣ́йство.

~Благозва́ненъ, кро́токъ, неѕло́бивъ, непоро́ченъ и҆ преподо́бенъ, и҆
благоꙋмоле́нъ, и҆ ти́хъ дх҃омъ бы́лъ є҆сѝ, ѻ҆́ч҃е пребога́те.

~Сострада́нїемъ безмѣ́рнымъ ᲂу҆краша́емь, и҆ нищелю́бїѧ добро́тою чествꙋ́емь,
бж҃їй ᲂу҆го́дникъ бли́жнїй, і҆ларїѡ́не, показа́лсѧ є҆сѝ, всеизрѧ́дне. <<325>>

~Ꙗ҆́кѡ че́стно твоѐ житїѐ и҆ непоро́чно, ꙗ҆́кѡ предо́бръ и҆ красе́нъ нра́въ
тво́й, ꙗ҆́кѡ стра̑шна чꙋдеса̀, ꙗ҆̀же соверша́еши всегда̀, всечꙋ́дне.

=Бг҃оро́диченъ:=

~Черто́гъ бж҃їй, нескве́рный, прⷭ҇то́лъ ѻ҆гнеѻбра́зный вседержи́телѧ, бцⷣꙋ всѝ
ро́ди родѡ́въ ᲂу҆блажа́емъ.

=И҆́нъ. І҆рмо́съ:=

~Прⷪ҇ро́ка і҆ѡ́нꙋ подража́ѧ, вопїю̀: живо́тъ мо́й, бл҃же, свободѝ и҆зъ тлѝ, и҆
спаси́ мѧ, сп҃се мі́ра, зовꙋ́ща: сла́ва тебѣ̀.

~И҆справлѧ́еши, ѻ҆́ч҃е, хромы̑ѧ, воѻча́еши слѣпы̑ѧ, ходи́ти же твори́ши
разсла́блєнныѧ, ѡ҆ хрⷭ҇тѣ̀, и҆ ѿгонѧ́еши лꙋка̑выѧ дꙋ́хи, стефа́не преподо́бне.

~Стрꙋѧ̀ и҆стека́етъ при́снѡ, ꙗ҆́кѡ ѿ и҆сто́чника чи́ста, ѿ честны́ѧ твоеѧ̀
ра́ки, и҆сцѣле́нїй бога́тнѡ, блаже́нне, страсте́й и҆зсꙋша́ющи всѧ́къ пото́къ.

~Чꙋ́денъ чꙋдодѣ́латель и҆ па́стырь и҆́стиненъ, ѻ҆́ч҃е стефа́не, ꙗ҆́вльсѧ,
сохранѧ́й при́снѡ ста́до твоѐ, є҆́же совокꙋпи́лъ є҆сѝ мно́гими по́ты твои́ми.

=Бг҃оро́диченъ:=

~На тѧ̀, ꙗ҆́кѡ до́ждь на рꙋно̀, соше́дъ, бцⷣе, сп҃съ, и҆зсꙋшѝ ꙗ҆́вѣ то́ки
безбо́жїѧ, дꙋ́шы же напои́въ при́снѡ чтꙋ́щихъ тѧ̀.

=Пѣ́снь з҃. І҆рмо́съ:=

~Бг҃опроти́вное велѣ́нїе беззако́ннꙋющагѡ мꙋчи́телѧ высо́къ пла́мень вознесло̀
є҆́сть: хрⷭ҇то́съ же прострѐ бг҃очести̑вымъ ѻ҆трокѡ́мъ ро́сꙋ дх҃о́внꙋю, сы́й
бл҃гослове́нъ и҆ препросла́вленъ.

~Ѻ҆рꙋ̑жїи ᲂу҆ѧзви́лъ є҆сѝ твои́хъ подвигѡ́въ безпло́тнаго ѕмі́ѧ, и҆ всеконе́чнѡ
и҆стреби́лъ є҆сѝ. Тѣ́мже чꙋде́съ по́честь воспрїѧ́лъ є҆сѝ, стра̑сти лютѣ́йшыѧ
дꙋ́шъ же и҆ тѣле́съ и҆сцѣлѧ́ти, преподо́бне.

~Сло́во твоѐ происхо́дитъ, ꙗ҆́коже роса̀ ѿгонѧ̀ зно́й ᲂу҆ны́нїѧ, преподо́бне,
приходѧ́щихъ тебѣ̀ вѣ́рою, ѻ҆́ч҃е на́шъ, и҆ добродѣ́тельными твои́ми при́снѡ
просвѣща́ѧ нра́вы дх҃омъ. <<326>>

~Страсте́й самоде́ржца ᲂу҆́мъ сотвори́въ, ꙗ҆́вѣ црⷭ҇твовалъ є҆сѝ ꙗ҆́кѡ
побѣди́тель и҆зрѧ́денъ, и҆ ꙗ҆зы́ки и҆ноплемє́нныѧ побори́лъ є҆сѝ: и҆ и҆згꙋби́лъ
є҆сѝ, мꙋ́дре, де́мѡнѡвъ стра̑сти всепа̑гꙋбныѧ.

~Не поколеба́ша, преподо́бне, твоегѡ̀ се́рдца столпа̀ недви́жимагѡ и҆скꙋше́нїй
вѣ́тры: на ка́мени бо ᲂу҆тверди́сѧ гдⷭ҇ни любвѐ, є҆́юже ᲂу҆крѣплѧ́емь, мнѡ́гимъ
бы́лъ є҆сѝ бжⷭ҇твенное, ѻ҆́ч҃е, ᲂу҆твержде́нїе.

=Трⷪ҇ченъ:=

~Пою́ тѧ тричи́сленнꙋю ли́цы, трⷪ҇це пресꙋ́щественнаѧ, нераздѣ́льнꙋ, неслїѧ́ннꙋ
є҆ди́ницꙋ, є҆стество́мъ же недомы́сленнꙋ, є҆ди́наго вседержи́телѧ бг҃а, ѻ҆́ч҃е,
сло́ве, и҆ дш҃е ст҃ы́й.

=Бг҃оро́диченъ:=

~Ѻ҆бразы́ тѧ и҆здале́ча проѡбразова́ше бл҃года́ть дх҃а прⷪ҇ро́ческими
проповѣ̑данїи, го́рꙋ тꙋ́чнꙋ, свѧ́тꙋ, две́рь спаси́тельнꙋю, сви́токъ же
новѣ́йшїй, чⷭ҇таѧ, и҆ кївѡ́тъ тѧ̀ и҆менꙋ́ющи.

=И҆́нъ. І҆рмо́съ:=

~Сꙋ́щымъ въ пещѝ ѻ҆трокѡ́мъ твои̑мъ, сп҃се, не прикоснꙋ́сѧ, нижѐ стꙋжѝ ѻ҆́гнь.
Тогда̀ трїѐ, ꙗ҆́кѡ є҆ди́нѣми ᲂу҆сты̀, поѧ́хꙋ и҆ бл҃гословлѧ́хꙋ, глаго́люще:
благослове́нъ бг҃ъ ѻ҆тє́цъ на́шихъ.

~Свѧщеннодѣ́йствовалъ є҆сѝ, ꙗ҆́коже тебѐ сама́го ᲂу҆́глїемъ по́стническагѡ
пребыва́нїѧ, ве́сь хрⷭ҇то́во показа́лсѧ є҆сѝ, ѻ҆́ч҃е, благово́нїе: и҆ вѣ́рныхъ
ли́ца бл҃гово́нствꙋеши при́снѡ, чꙋдодѣ́йствꙋѧ па́че ᲂу҆ма̀.

~Правосла́вїѧ сїѧ́ѧ блиста̑нїи, ѿгна́лъ є҆сѝ тмꙋ̀ є҆ресе́й, мꙋ́дре: и҆ гонє́нїѧ
на лѣ̑та мнѡ́жайшаѧ претерпѣ́въ, мꙋ́ченикъ безъ кро́ве бы́лъ є҆сѝ: тѣ́мже вѣ́рнѡ
тѧ̀ восхвалѧ́емъ.

~Терпѣ́нїе стѧжа́въ мно́гое, воздержа́нїе, вѣ́рꙋ и҆ любо́вь и҆́стиннꙋ, ꙗ҆ви́лсѧ
є҆сѝ ѻ҆те́цъ сирѡ́тъ, вдови́цъ предста́тель сострада́теленъ и҆ смире́нъ,
стефа́не, мона́хѡвъ сла́во и҆ похвало̀. <<327>>

~Твоемꙋ̀ ᲂу҆диви́сѧ по́лкъ ѕлоꙋ́мныхъ всено́щномꙋ стоѧ́нїю, и҆ моли́твенномꙋ
пожда́нїю, слеза́мъ и҆ воздыха́нїю, къ зижди́телю и҆́стиннѣй любвѝ, и҆́миже
низложи́лъ є҆сѝ тѣ́хъ, стефа́не, кова̑рствїѧ.

=Бг҃оро́диченъ:=

~Ка́кѡ пита́еши млеко́мъ сн҃а без̾ѻ́ч҃а, пита́ющаго всѧ́ко дыха́нїе, мт҃и
чⷭ҇таѧ; ка́кѡ на рꙋка́хъ но́сиши содержа́щаго всѧ̑; па́че ᲂу҆ма̀ чꙋ́до твоѐ.
Тѣ́мъ пое́мъ при́снѡ вели̑чїѧ твоѧ̑.

=Пѣ́снь и҃. І҆рмо́съ:=

~Пе́щь и҆ногда̀ ѻ҆́гненнаѧ въ вавѷлѡ́нѣ дѣ̑йства раздѣлѧ́ше, бж҃їимъ велѣ́нїемъ
халдє́и ѡ҆палѧ́ющаѧ, вѣ̑рныѧ же ѡ҆роша́ющаѧ, пою́щыѧ: благослови́те, всѧ̑ дѣла̀
гдⷭ҇нѧ, гдⷭ҇а.

~Привре́меннꙋю ѡ҆ста́вивъ житїѧ̀ сла́вꙋ, ѻ҆́ч҃е, и҆ претека́ющее наслажде́нїе,
сла́вꙋ же неѿе́млемꙋ и҆ пи́щꙋ немимотекꙋ́щꙋю на нб҃сѣ́хъ воспрїѧ́лъ є҆сѝ,
всемꙋ́дре, со всѣ́ми боѧ́щимисѧ гдⷭ҇а.

~Всѐ твоѐ сѣ́тꙋѧ проше́лъ є҆сѝ житїѐ: тѣ́мъ блаже́нства сподо́билсѧ є҆сѝ и҆
ᲂу҆тѣше́нїѧ, є҆мꙋ́же причаща́ютсѧ свѧті́и. Въ землѝ кро́ткихъ ра́дꙋѧсѧ ны́нѣ,
преподо́бне, всели́лсѧ є҆сѝ, ꙗ҆́кѡ смы́сленъ же и҆ разꙋ́менъ.

~Честна̀ твоѧ̀ предъ бг҃омъ ꙗ҆ви́сѧ сме́рть, ѻ҆́ч҃е свѧще́ннѣйше: тогѡ́ бо
почти́лъ є҆сѝ і҆кѡ́нꙋ, и҆ гонє́нїѧ претерпѣ́лъ є҆сѝ, ѡ҆скорблѧ́емь ѿ мꙋчи́телей,
преподо́бне, мꙋ́ченикъ въ се́мъ показꙋ́ѧсѧ.

~Оу҆ста́вилъ є҆сѝ ꙗ҆́вѣ ловцє́въ, ѻ҆́ч҃е, негодова́нїе, и҆ ᲂу҆мно́жилъ є҆сѝ
си́хъ ловлє́нїѧ, и҆̀же пре́жде не полꙋчи́ша, бг҃ꙋ послꙋ́шавшꙋ, преподо́бне,
моли́твъ твои́хъ, сщ҃еннодѣ́йственне всеблаже́нне.

=Бг҃оро́диченъ:=

~Скве́рны мѧ̀ страсте́й и҆ ка́ла грѣхо́внагѡ, бг҃ора́дованнаѧ, ѿмы́й, и҆ две́рь
мнѣ̀ ѿве́рзи покаѧ́нїѧ попо́лзшемꙋсѧ, и҆ соде́ржнѡ прегрѣше́ньми, чⷭ҇таѧ,
срѣта́ющемꙋсѧ, и҆ бг҃а прогнѣ́вающемꙋ. <<328>>

=И҆́нъ. І҆рмо́съ:=

~Є҆гѡ́же ᲂу҆жаса́ютсѧ а҆́гг҃ли и҆ всѧ̑ вѡ́инства, ꙗ҆́кѡ творца̀ и҆ гдⷭ҇а,
по́йте, сщ҃е́нницы, просла́вите, ѻ҆́троцы, благослови́те, лю́дїе и҆
превозноси́те во всѧ̑ вѣ́ки.

~Преподо́бнѡ преподѡ́бнаѧ, всебл҃же́нне, соверша́ѧ, преподѡ́бнымъ сочта́лсѧ
є҆сѝ, и҆ всѣ̑мъ и҆збра̑ннымъ, съ ни́миже тѧ̀ почита́емъ, и҆ ра́цѣ моще́й твои́хъ
покланѧ́ющесѧ, стефа́не ѻ҆́ч҃е бг҃оно́се.

~Оу҆ма̀ чистотꙋ̀ стѧжа́въ, мꙋ́дре, дх҃а зерца́ло бы́лъ є҆сѝ красно̀, сегѡ̀
ꙗ҆влє́нїѧ прїе́млѧ, и҆ лю́ди просвѣща́ѧ твои́ми ᲂу҆чє́нїи.

~Ви́дитсѧ пресла́вное, всебл҃же́нне, тобо́ю, всемꙋ́дре, соверша́емое: ѿ
є҆ди́нагѡ бо твоегѡ̀ жена̀ видѣ́нїѧ, присꙋ́щагѡ є҆́й недꙋ́га ѿрѣ́шшисѧ, пра́вѡ
ше́ствоваше.

~Трⷪ҇ченъ:

~Воспои́мъ безнача́льнагѡ ѻ҆ц҃а̀ и҆ сн҃а, и҆ дх҃а ст҃а́гѡ нераздѣ́льное
нача́ло, присносꙋ́щнꙋю держа́вꙋ, трїѷпоста́сное є҆стество̀, є҆ди́нꙋ сла́вꙋ и҆
є҆ди́но црⷭ҇тво.

=Бг҃оро́диченъ:=

~Вопло́щсѧ безпло́тный и҆з̾ тебє̀ бг҃олѣ́пнѣ, є҆го́же молѝ, пречⷭ҇таѧ, стра̑сти
пло́ти моеѧ̀ ᲂу҆мертви́ти, и҆ ѡ҆живи́ти мою̀ ᲂу҆мерщвле́ннꙋю дꙋ́шꙋ грѣхмѝ.

=Пѣ́снь ѳ҃. І҆рмо́съ:=

~Безнача́льна роди́телѧ сн҃ъ, бг҃ъ и҆ гдⷭ҇ь, вопло́щсѧ ѿ дв҃ы, на́мъ ꙗ҆ви́сѧ,
ѡ҆мрачє́ннаѧ просвѣти́ти, собра́ти расточє́ннаѧ. Тѣ́мъ всепѣ́тꙋю бцⷣꙋ
велича́емъ.

~Врачева̑нїѧ гро́бъ тво́й дх҃а бл҃года́тїю и҆сточа́ѧ, и҆зсꙋша́етъ страсте́й
тꙋ́чы, дꙋ́хи ѿго́нитъ пре́лести, и҆ просвѣща́етъ всѣ́хъ сердца̀, і҆ларїѡ́не
преподо́бне, вѣ́рнѡ блажа́щихъ тѧ̀.

~Ꙗ҆́кѡ ши́покъ процвѣ́лъ є҆сѝ въ цвѣ́тницѣ поще́нїѧ, <<329>> ꙗ҆́кѡ
сладково́нный крі́нъ, ꙗ҆́кѡ ꙗ҆́блоко благово́нно: и҆ ѡ҆благоꙋха́лъ є҆сѝ всѣ́хъ
благочести́выхъ дꙋ́шы и҆ сердца̀, і҆ларїѡ́не сла́вне, моли́твенниче ѡ҆
благохва́лѧщихъ тѧ̀.

~Сострада́нїе и҆мѣ́лъ є҆сѝ, любо́вь и҆ смире́нїе, и҆ ми́лостыню, и҆ ѻ҆бы́чай
про́стъ, вѣ́рꙋ и҆́стиннꙋ и҆ наде́ждꙋ, житїѐ че́стно и҆ нра́въ пра́въ, і҆ларїѡ́не
преподо́бне, мона́шествꙋющихъ ᲂу҆добре́нїе.

~Па́мѧть твоѧ̀ дне́сь ꙗ҆́кѡ со́лнце возсїѧ̀, благочести́выхъ сердца̀
свѣ́тлостїю болѣ́зней твои́хъ и҆ чꙋде́съ сїѧ́ньми, ꙗ҆́кѡ вои́стиннꙋ
просвѣща́ющи, ѻ҆́ч҃е, въ ню́же всѧ̑ помѧнѝ вѣ́рнѡ чтꙋ́щыѧ тѧ̀.

=Бг҃оро́диченъ:=

~Гла́съ тебѣ̀ прино́симъ гаврїи́ловъ ра́дꙋющесѧ: ра́дꙋйсѧ, глаго́люще, мѣ́сто
свѧще́нїѧ: ра́дꙋйсѧ, преподо́бныхъ сла́во, и҆ всѣ́хъ вѣ́рныхъ спасе́нїе, є҆ѧ́же
ра́ди ѡ҆божи́хомсѧ, бцⷣе приснодв҃о.

=И҆́нъ. І҆рмо́съ:=

~Свѣтоно́сный ѻ҆́блакъ, въ ѻ҆́ньже всѣ́хъ влⷣка, ꙗ҆́кѡ до́ждь съ нб҃сѐ на рꙋно̀
сни́де, и҆ воплоти́сѧ на́съ ра́ди, бы́въ чл҃вѣ́къ, безнача́льный, велича́емъ всѝ
ꙗ҆́кѡ мт҃рь бг҃а на́шегѡ чⷭ҇тꙋю.

~Стопа́мъ послѣ́дꙋѧ, бг҃оно́се, бл҃гоче́стнѡ и҆ преподо́бнѡ пожи́вшымъ на
землѝ, кро́токъ, неѕло́бивъ ꙗ҆ви́лсѧ є҆сѝ, сострада́теленъ и҆ смире́нъ, и҆
ти́хъ, стефа́не, и҆ любвѐ и҆спо́лненъ бжⷭ҇твенныѧ: сегѡ̀ ра́ди тѧ̀ вѣ́рнѡ
восхвалѧ́емъ.

~Ꙗ҆́коже сладково́нное мѵ́ро, ꙗ҆́кѡ пречи́стый крі́нъ, ꙗ҆́кѡ ши́покъ, ѻ҆́ч҃е,
благоцвѣтꙋ́щь, благово́нїе и҆спꙋща́еши ѿ честны́ѧ твоеѧ̀ ра́ки, безчи́сленныхъ
врачева́нїй, ѕлосмра̑дныѧ недꙋ́ги ѿгонѧ̀, вѣ́рою пристꙋпа́ющихъ тебѣ̀ те́плѣ.

~Тѧ̀ па́стырѧ бжⷭ҇твеннаго и҆ подража́телѧ вели́каго началопа́стырѧ хрⷭ҇та̀
мо́лимъ, бг҃омꙋ́дре: сꙋ́щыѧ твоегѡ̀ ста́да ны́нѣ ѻ҆́вцы на́съ спаса́й ѿ
лꙋка́выхъ волкѡ́въ, ст҃ы́ми хода́тайствы твои́ми при́снѡ.

~Всесвѧта́ѧ твоѧ̀ па́мѧть, ꙗ҆́коже сл҃нце ве́лїе <<330>> возсїѧ́вши, свѣ́тлѡ
ѡ҆зарѧ́етъ тва́рь, ю҆́же соверша́юще благоче́стнѡ, вопїе́мъ тѝ, стефа́не:
моли́твами твои́ми всѣ́хъ мы̑сли ѡ҆зари́въ, покры́й и҆ сохранѝ ны̀.

=Бг҃оро́диченъ:=

~Грѣхолюби́въ сы́й въ нерадѣ́нїи жи́въ, и҆ сꙋди́ща, чⷭ҇таѧ, неꙋмы́тнагѡ
трепе́щꙋ: на не́мже мѧ̀ соблюдѝ твои́ми ст҃ы́ми мольба́ми, бг҃оневѣ́сто,
неѡсꙋжде́нна, да ꙗ҆́кѡ предста́тельницꙋ при́снѡ ᲂу҆блажа́ю тѧ̀.

