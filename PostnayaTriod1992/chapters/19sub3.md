<<с҃к ѡ҆б.: 440>>

=Въ сꙋббѡ́тꙋ тре́тїѧ седми́цы,=

=на ᲂу҆́трени тропа́рь на а҆ллилꙋ́їа:= ~А҆пⷭ҇ли, мч҃нцы и҆ прⷪ҇ро́цы: =Сла́ва,=
~Помѧнѝ гдⷭ҇и: =И҆ ны́нѣ:= ~Мт҃и ст҃а́ѧ: =По а҃-мъ стїхосло́вїи глаго́лемъ
сѣда́льны мч҃нчны ѻ҆смогла́сника, прилꙋчи́вшагѡсѧ гла́са, трѝ: и҆ бг҃оро́диченъ.
По в҃-мъ же стїхосло́вїи глаго́лемъ сѣда́ленъ поко́инъ, гла́съ є҃.= ~Поко́й
сп҃се на́шъ: =Ѿ= дв҃ы возсїѧ́вый: =Ѡ҆ си́хъ всѣ́хъ ᲂу҆каза́сѧ въ мимоше́дшꙋю
сꙋббѡ́тꙋ. И҆ чте́нїе въ шестодне́вцѣ. Пое́мъ же канѡ́нъ мине́и, и҆ ст҃а́гѡ
ѻ҆би́тели, и҆ четверопѣ́снецъ по чи́нꙋ и҆́хъ. Здѣ̀ не стїхосло́вимъ= ~Гдⷭ҇ви
пое́мъ, =но а҆́бїе глаго́лемъ і҆рмо́съ мине́и. Четверопѣ́снецъ є҆гѡ́же
краегране́сїе сицево̀: Пое́тъ сїѧ̑ і҆ѡ́сифъ. Творе́нїе господи́на і҆ѡ́сифа. И҆
стїхосло́вѧтсѧ пѣ̑сни. Гла́съ д҃.= <<ск҃а: 441>>

=Пѣ́снь ѕ҃.=

=І҆рмо́съ:= ~Прїидо́хъ во глꙋбины̑ мѡрскі́ѧ:

~Кро́вными напои́сте ка́плѧми бл҃гочести́выхъ сердца̀, ѕлочести́выхъ же полкѝ
ꙗ҆́вѣ въ ни́хъ потопи́сте, стрⷭ҇тоте́рпцы достосла́внїи.

~Просла́вивше ᲂу҆десы̀ свои́ми всѣ́хъ влⷣкꙋ, ны́нѣ прославлѧ́етесѧ
непреста́ннѡ: сла́ва вѣ̑рнымъ страда́льцы сꙋ́ще, и҆ вели́цыи застꙋ̑пницы.

~Въ ро́вѣ положи́лсѧ є҆сѝ преиспо́днѣмъ, вѣ́рою ᲂу҆́бѡ ᲂу҆ме́ршымъ поко́й
сло́ве пода́ждь, сщ҃е́нныхъ страда́лєцъ мольба́ми, и҆ согрѣше́нїй проще́нїе.

=Бг҃оро́диченъ:= ~Да тѧ̀ гла́сы немо́лчными восхва́лимъ дв҃о, гла́сы на́шѧ сїѧ̑
прїимѝ, и҆ ѡ҆чище́нїе долгѡ́въ прїѧ́ти, сн҃а твоего̀ ᲂу҆молѝ.

=И҆́ный господи́на ѳео́дѡра. Гла́съ и҃.=

=І҆рмо́съ:= ~Содержи́ма мѧ̀ прїимѝ чл҃вѣколю́бче:

~Ны́нѣ мч҃нкъ торжество̀, стеце́мсѧ, и҆ страда̑нїѧ и҆́хъ всечестна̑ѧ
ᲂу҆бл҃жа́юще, хрⷭ҇та̀ си́хъ вѣнча́вшаго воспои́мъ.

~Бж҃е́ственною разжига́еми любо́вїю хрⷭ҇то́вою на ᲂу҆́глехъ ѻ҆гнѧ̀ преходи́сте
ꙗ҆́кѡ на росѣ̀, того̀ пою́ще мч҃нцы бл҃же́ннїи.

=Сла́ва, трⷪ҇ченъ:= ~Тѧ̀ трⷪ҇це пребезнача́льнаѧ, и҆ бж҃е́ственнаѧ є҆ди́нице,
свѣ́тъ и҆ свѣ́ты пою̀, живота̀ и҆ животы̀, ᲂу҆ма̀, сло́ва, дх҃а же ст҃а́го, и҆
ст҃а, є҆ди́наго бг҃а.

=Бг҃оро́диченъ: Ѿ= ко́рене твоегѡ̀ возсїѧ̀ цвѣ́тъ жи́зни, і҆ессе́е пра́ѻтче
взыгра́й, сп҃са́ѧй мі́ръ, ѿ чⷭ҇тыѧ ѻ҆трокови́цы хрⷭ҇то́съ бг҃ъ.

=Сті́хъ:= ~Ди́венъ бг҃ъ во ст҃ы́хъ свои́хъ, бг҃ъ і҆и҃левъ.

~Ѻ҆гнѧ̀ и҆ меча̀, и҆ сме́рти не ᲂу҆боѧ́вшесѧ, и҆сповѣ́данїе соблюдо́сте
сп҃се́нїѧ, ѿ хрⷭ҇та̀ бл҃же́ннїи ᲂу҆крѣплѧ́еми. <<ск҃а ѡ҆б.: 442>>

=Сті́хъ:= ~Дꙋ́шы и҆́хъ во бл҃ги́хъ водворѧ́тсѧ.

~Въ ме́ртвыхъ свобо́дь, ꙗ҆́кѡ сы́й нача́льникъ живота̀ и҆ сме́рти, ты̀
ᲂу҆поко́й ꙗ҆̀же прїѧ́лъ є҆сѝ, и҆ во дворы̀ твоѧ̑ вселѝ чл҃вѣколю́бче.

=І҆рмо́съ:= ~Содержи́ма мѧ̀ прїимѝ чл҃вѣколю́бче, грѣхѝ мно́гими, и҆
припа́дающа щедро́тамъ твои̑мъ, ꙗ҆́кѡ прⷪ҇ро́ка гдⷭ҇и, и҆ сп҃сѝ мѧ̀.

=Конда́къ:= ~Со ст҃ы́ми ᲂу҆поко́й: =І҆́косъ:= ~Са́мъ є҆ди́нъ є҆сѝ безсме́ртный:
=Ли́сть к҃ на ѡ҆боро́тѣ.=

=Пѣ́снь з҃.=

=І҆рмо́съ:= ~Ю҆́ношы трѝ:

~Комꙋ̀ лю́бѧщи стра̑сти безсловє́сныѧ, вои́стиннꙋ дꙋшѐ ᲂу҆подо́биласѧ є҆сѝ;
кого̀ превосходѧ́ща и҆мѣ́ла є҆сѝ во грѣсѣ́хъ; возопі́й хрⷭ҇тꙋ̀: сп҃си́ мѧ
бл҃гі́й.

~Ст҃і́и, во ст҃ы́хъ почива́ющаго моли́те прилѣ́жнѡ, въ сїѧ̑ ст҃ы̑ѧ дни̑
ѡ҆ст҃и́ти всѣ́хъ бл҃гочести́выхъ мꙋдрова̑нїѧ.

~Вы́шнїй, въ млⷭ҇ти бога́тый, и҆ бл҃гі́й, рабѡ́мъ твои̑мъ ѡ҆ставле́нїе пре́жде
ᲂу҆со́пшымъ пода́ждь, ликѡ́мъ првⷣныхъ сїѧ̑ сопричита́ѧ, ꙗ҆́кѡ чл҃вѣколю́бецъ.

=Бг҃оро́диченъ:= ~Родила̀ є҆сѝ кромѣ̀ зако́нѡвъ є҆стества̀, созда́телѧ бы́вша
человѣ́ка, чⷭ҇таѧ: того̀ ᲂу҆́бѡ молѝ всѣ́хъ беззакѡ́нїѧ презрѣ́ти ны́нѣ и҆
прегрѣшє́нїѧ.

=И҆́ный. І҆рмо́съ:= ~А҆́гг҃ломъ ѻ҆́троки:

~Честны́хъ мч҃нкъ показа́вый па̑мѧти, ра́дость цр҃кви твое́й, и҆ дꙋше́вное
ᲂу҆тѣше́нїе: бл҃гослове́нъ є҆сѝ во вѣ́ки гдⷭ҇и бж҃е ѻ҆тє́цъ на́шихъ.

~Не лже́мъ тѝ хрⷭ҇тѐ, ни ѿмета́емсѧ, мч҃нцы вопїѧ́хꙋ, посредѣ̀ мꙋче́нїй,
беззакѡ́нныѧ сꙋдїи̑ ᲂу҆дивлѧ́юще: бл҃гослове́нъ є҆сѝ во вѣ́ки гдⷭ҇и бж҃е ѻ҆тє́цъ
на́шихъ. <<ск҃в: 443>>

=Сла́ва, трⷪ҇ченъ:= ~Въ тре́хъ ли́цѣхъ є҆ди́но є҆стество̀ чти́мъ, ѻ҆ц҃а̀, и҆
сн҃а, и҆ дх҃а, прⷪ҇ро́чески вопїю́ще: бл҃гослове́нъ є҆сѝ во вѣ́ки гдⷭ҇и бж҃е
ѻ҆тє́цъ на́шихъ.

=Бг҃оро́диченъ:= ~Ка́кѡ ꙗ҆́кѡ мт҃и ражда́еши, и҆ дв҃а пребыла̀ є҆сѝ; ꙗ҆́кѡ бг҃а
роди́хъ, не и҆спытꙋ́й мѝ ѡ҆́браза: є҆ли̑ка бо хо́щетъ, твори́тъ, бг҃оѻтрокови́ца
вопїе́тъ.

=Сті́хъ:= ~Ст҃ы̑мъ, и҆̀же сꙋ́ть на землѝ є҆гѡ̀, ᲂу҆дивѝ гдⷭ҇ь:

~Мч҃нческїй ли́че бг҃оизбра́нный, рабы̀ твоѧ̑ сподо́би, покло́нники бы́ти
бж҃е́ственномꙋ и҆ животворѧ́щемꙋ сп҃совꙋ крⷭ҇тꙋ̀.

=Сті́хъ:= ~Бл҃же́ни, ꙗ҆̀же и҆збра́лъ, и҆ прїѧ́лъ є҆сѝ гдⷭ҇и.

~Жи́зни сокро́вище, цр҃ю̀ безсме́ртне, ꙗ҆̀же и҆збра́лъ є҆сѝ рабы̑ твоѧ̑ въ
вѣ́рѣ и҆ наде́ждѣ, вѣ́чныѧ твоеѧ̀ жи́зни сподо́би.

=І҆рмо́съ:= ~А҆́гг҃ломъ ѻ҆́троки и҆з̾ ѻ҆гнѧ̀ сп҃сы́й, и҆ гремѧ́щꙋю пе́щь
преложи́вый на ро́сꙋ, бл҃гослове́нъ є҆сѝ бж҃е ѻ҆тє́цъ на́шихъ.

=Пѣ́снь и҃.=

=І҆рмо́съ:= ~И҆зба́вителю всѣ́хъ:

~Небоѧ́зненнымъ и҆дꙋ́ще мꙋдрова́нїемъ къ болѣ́знєннымъ трꙋдѡ́мъ мч҃нцы,
болѣ̑зни плѡтскі́ѧ под̾ѧ́сте, и҆ къ неболѣ́зненномꙋ наслажде́нїю преста́вльшесѧ
всѧ́кꙋю болѣ́знь се́рдца ѡ҆блегча́ете.

~Вы̑шнѧѧ тлѣ́нными и҆змѣни́вше, плотски́ми мѧ̀ и҆стлѣ́вша страстьмѝ, поще́нїемъ
сп҃си́те, и҆ моли́твами прилѣ́жными мч҃нцы бж҃е́ственнїи, всѣ́хъ бг҃а молѧ́ще.

~Мл҃твами хрⷭ҇тѐ мч҃нкъ твои́хъ, млⷭ҇ти твоѧ̑ всѣ̑мъ низпослѝ, и҆ къ тебѣ̀
бл҃гоꙋтро́бномꙋ преста́вльшымсѧ <<ск҃в ѡ҆б.: 444>> ѿ житїѧ̀, разрѣше́нїе
пода́ждь долгѡ́въ, и҆ бж҃е́ственный поко́й.

=Бг҃оро́диченъ:= ~Ꙗ҆́кѡ ро́ждшаѧ бг҃а безгрѣ́шнаго, на́шѧ грѣхѝ потребѝ
мт҃рними твои́ми мл҃твами бцⷣе, и҆ сп҃сѝ вопїю́щыѧ: бл҃гослови́те всѧ̑ дѣла̀
гдⷭ҇нѧ гдⷭ҇а.

=И҆́ный. І҆рмо́съ:= ~Бг҃оглаго́ливїи ѻ҆́троцы:

~Ѻ҆гнепа̑льныѧ мꙋ́ки претерпѣ́вше, ꙗ҆́кѡ ѡ҆роше́нїе страда́льцы, съ ра́достїю
взыва́сте: бл҃гослови́те дѣла̀ гдⷭ҇нѧ гдⷭ҇а.

~Бг҃ово́инственный по́лкъ мч҃нкъ, побѣди́вый ле́сть, побѣди́тельнѡ взыва́ше:
бл҃гослови́те дѣла̀ гдⷭ҇нѧ гдⷭ҇а.

~Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.

~Съ сн҃омъ ѻ҆ц҃ꙋ̀ поклони́мсѧ, и҆ всест҃о́мꙋ дх҃ꙋ, всѝ вѣ́рнѡ возопїи́мъ:
трⷪ҇це, ꙗ҆́же во є҆ди́нствѣ, сп҃сѝ дꙋ́шы на́шѧ.

=Бг҃оро́диченъ:= ~Ты̀ и҆ дв҃а и҆ мт҃и ꙗ҆ви́ласѧ є҆сѝ, ро́ждши без̾ мꙋ́жа, бг҃а
всѣ́хъ, всечⷭ҇таѧ: но того̀ молѝ, сп҃стѝ рабы̑ твоѧ̑.

=Сті́хъ:= ~Ди́венъ бг҃ъ во ст҃ы́хъ свои́хъ, бг҃ъ і҆и҃левъ.

~Стрⷭ҇тоте́рпєцъ мл҃твами, твоѧ̑ рабы̑, и҆ поклони́тисѧ и҆ ви́дѣти хрⷭ҇тѐ сп҃се
сподо́би, животворѧ́щїй крⷭ҇тъ, твоеѧ̀ бл҃гости.

=Сті́хъ:= ~Дꙋ́шы и҆́хъ во бл҃ги́хъ водворѧ́тсѧ.

~Разори́вый держа́вꙋ сме́рти, и҆з̾ ме́ртвыхъ воста́нїемъ твои́мъ,
преста́вльшыѧсѧ ᲂу҆поко́й со и҆збра́нными твои́ми, хвали́ти тѧ̀ гдⷭ҇а.

~Хва́лимъ, бл҃гослови́мъ, покланѧ́емсѧ гдⷭ҇ви.

=І҆рмо́съ:= ~Бг҃оглаго́ливїи ѻ҆́троцы въ пещѝ, со ѻ҆гне́мъ пла́мень попира́юще
поѧ́хꙋ: бл҃гослови́те дѣла̀ гдⷭ҇нѧ гдⷭ҇а. <<ск҃г: 445>>

=Пѣ́снь ѳ҃.=

=І҆рмо́съ:= ~Є҆́ѵа ᲂу҆́бѡ недꙋ́гомъ:

~Оу҆крѣпи́вше на ка́мени мы́сленномъ мꙋдрова́нїе, стрⷭ҇тоте́рпцы, неразвра́тнѡ,
всѧ̑ вра̑жїѧ кова̑рства побѣди́сте: тѣ́мже мѧ̀ развраща́ема къ страсте́мъ
дꙋшетлѣ̑ннымъ, ᲂу҆тверди́те къ бг҃ꙋ мл҃твами.

~Бж҃е́ственный и҆ свѣтоза́рный вои́стиннꙋ собо́ре мч҃никъ, молѝ пребл҃га́го
влⷣкꙋ, во вре́мѧ воздержа́нїѧ, проще́нїе прегрѣше́нїй на́мъ всѣ̑мъ дарова́ти, и҆
вѣ́чное ра́дованїе.

~Чл҃вѣколю́бче є҆ди́не бл҃же, рабы̑ твоѧ̑ въ наде́жди воскрⷭ҇нїѧ почи́вшыѧ:
вѣ́чнагѡ свѣ́та твоегѡ̀ невече́рнѧгѡ сподо́би причасти́тисѧ, и҆ пи́щи
наслажде́нїѧ, да тѧ̀ со стра́хомъ велича́емъ.

=Бг҃оро́диченъ:= ~Свѣ́та жили́ще, твоѧ̀ бы́сть всест҃а́ѧ ᲂу҆тро́ба всест҃а́ѧ,
тѣ́мже вѣ́рнѡ вопїю́ ти: зѣ̑ницы дꙋшѝ моеѧ̀ ѡ҆зарѝ, и҆ стезю̀ пра́вꙋю покажѝ,
тебѣ̀ при́снѡ бл҃жа́щемꙋ.

=И҆́ный. І҆рмо́съ:= ~Велича́емъ тѧ̀ мт҃рь бж҃їю:

~Мч҃нкѡвъ па́мѧть соверша́емъ вѣ́рнїи, да тѣ́хъ причасти́мсѧ сла́вы,
восхвалѧ́юще страда́льчество по́двигѡвъ и҆́хъ.

~Ва́шегѡ мꙋ́жества ѕвѣ́рїе ᲂу҆боѧ́шасѧ ѕѣлѡ̀, ᲂу҆гасѐ ѻ҆́гнь, сокрꙋши́шасѧ
лꙋ́цы, въ ва́съ страда́льцы ди́венъ бг҃ъ.

=Сла́ва, трⷪ҇ченъ:= ~Пребезнача́льное є҆стество̀, трїѷпоста́снаѧ є҆ди́нице,
ѻ҆́ч҃е, сн҃е и҆ дш҃е ст҃ы́й, свѣ́те и҆ жи́зне бг҃онача́льнаѧ, тебѐ
славосло́вѧщыѧ сохранѧ́й.

=Бг҃оро́диченъ:= ~Бл҃гослови́мъ тѧ̀ бг҃а і҆и҃лева, ѿ дв҃ы ꙗ҆ви́вшагосѧ мі́рꙋ,
и҆ воздви́гшаго ро́гъ сп҃се́нїѧ на́шегѡ. <<ск҃г ѡ҆б.: 446>>

=Сті́хъ:= ~Ст҃ы̑мъ, и҆̀же сꙋ́ть на землѝ є҆гѡ̀:

~Мл҃твєнницы мі́ра, стрⷭ҇тоте́рпцы хрⷭ҇тѡ́вы, тогѡ̀ ви́дѣти крⷭ҇тъ, и҆
поклони́тисѧ сподо́бите всѣ́хъ мл҃твами ва́шими.

=Сті́хъ:= ~Бл҃же́ни, ꙗ҆̀же и҆збра́лъ, и҆ прїѧ́лъ є҆сѝ гдⷭ҇и.

~И҆дѣ́же и҆стека́етъ и҆сто́чникъ жи́зни, сн҃е бж҃їй, и҆ посѣще́нїѧ твоегѡ̀
лица̀ просвѣще́нїе, къ тебѣ̀ преста́вльшыѧсѧ ᲂу҆чинѝ.

=І҆рмо́съ:= ~Велича́емъ тѧ̀ мт҃рь бж҃їю, и҆ сла́вимъ тѧ̀ бцⷣе дв҃о, ꙗ҆́кѡ сп҃са
ро́ждшꙋю дꙋ́шъ на́шихъ.

=Та́же,= ~Досто́йно є҆́сть: =Свѣти́ленъ:= ~Нб҃о ѕвѣзда́ми: =Сла́ва,= ~Живы́ми:
=И҆ ны́нѣ, бг҃оро́диченъ:= ~Сла́дость а҆́гг҃лѡвъ: =Та́кожде: ᲂу҆ка́зъ на
хвали́техъ, и҆ на стїхо́внѣ, въ сꙋббѡ́тꙋ вторꙋ́ю поста̀: Та́же,= ~Бл҃го є҆́сть:
=и҆ ча́съ а҃-й. И҆ ѿпꙋ́стъ.=

=На лїтꙋргі́и: Бл҃жє́нна гла́са, Прокі́менъ днѐ и҆ за ᲂу҆поко́й. А҆по́столъ ко
є҆вре́ємъ, зача́ло тк҃є. Дрꙋгі́й, за ᲂу҆поко́й. А҆ллилꙋ́їа, гла́съ ѕ҃: Є҆ѵⷢ҇лїе
ѿ ма́рка, зача́ло ѻ҆смо́е: И҆ за ᲂу҆поко́й. Прича́стенъ днѐ: И҆ за ᲂу҆поко́й.=

