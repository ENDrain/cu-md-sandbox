[глⷡ҇а ѕ҃і] Ѡ҆ свѣти́льнахъ на ᲂу҆́трени.

По ѳ҃-й пѣ́сни, по́слѣ досто́йна, ка́кѡ глаго́лютсѧ въ седми́цѣ, кромѣ̀
недѣ́ли.

Свѣти́ленъ ѻ҆ктѡ́иха, Сла́ва, и҆ ны́нѣ, бг҃оро́диченъ є҆гѡ̀. А҆́ще ли бꙋ́детъ
въ мине́и свѣти́ленъ ст҃а́гѡ, рцы̀ є҆го̀ на Сла́вꙋ, по́слѣ дневна́гѡ свѣти́льна:
И҆ ны́нѣ, бг҃оро́диченъ є҆гѡ̀. А҆́ще ли бꙋ́детъ въ мине́и два̀ ст҃ы́хъ, и҆
свѣти́льна два̀: И҆ глаго́лемъ пе́рвый ѻ҆ктѡ́иха, та́же ст҃а́гѡ: Сла́ва,
дрꙋга́гѡ ст҃а́гѡ. И҆ ны́нѣ, бг҃оро́диченъ є҆гѡ̀. А҆́ще ли среда̀, и҆ пѧто́къ. И҆
ны́нѣ, крⷭ҇тобг҃оро́диченъ ѻ҆ктѡ́иха. Въ сꙋббѡ́тꙋ же а҆́ще и҆́мать рѧдовы́й
ст҃ы́й, по ѳ҃-й пѣ́сни свѣти́ленъ глаго́лемъ ст҃а́гѡ пре́жде мине́и: Та́же,
Сла́ва, ѻ҆ктѡ́иха: И҆ ны́нѣ, бг҃оро́диченъ є҆гѡ̀. Си́це глаго́лютсѧ свѣти́льны,
є҆гда̀ ѻ҆ктѡ́ихъ съ мине́ею пое́тсѧ.

