<<ѕ҃: 11>>

=Надписа́нїе гла́въ а҆пⷭ҇льскихъ дѣѧ́нїй, писмены̀ на знаменова́нное. є҆́же
ᲂу҆́бѡ черни́ломъ, то̀ показꙋ́етъ главы̑: червле́нїи же, ча́стнаѧ въ ни́хъ
сꙋ́щихъ дѣѧ́нїй раздѣлє́нїѧ.=

[а҃] ~Оу҆че́нїе ѡ҆ хрⷭ҇то́вѣ воскрⷭ҇нїи и҆ ѡ҆ ꙗ҆вле́нїи ко ᲂу҆ченикѡ́мъ, и҆ ѡ҆
ѡ҆бѣща́нїи да́ра ст҃а́гѡ дх҃а, и҆ ѡ҆ видѣ́нїи вознесе́нїѧ хрⷭ҇то́ва, и҆ ѡ҆
сла́вномъ второ́мъ є҆гѡ̀ прише́ствїи.

[в҃] ~Петро́ва бесѣ́да къ вѣ́ровавшымъ, ѡ҆ сме́рти и҆ ѡ҆ ѿверже́нїи і҆ꙋ́ды
преда́телѧ.

=[а҃]= ~Въ не́мже и҆ ѡ҆ введе́нїи матѳі́евѣ, и҆ ѡ҆жре́бїеномꙋ бл҃года́тїю и҆
моли́твою.

[г҃] =Ѡ҆= сше́ствїи ст҃а́гѡ дх҃а на вѣ́ровавшыѧ, бы́вшемъ въ де́нь
пентико́стїи.

=[а҃]= ~Въ не́мже ᲂу҆че́нїе петро́во ѡ҆ се́мъ ѿ прорѡ́къ.

=[в҃] Ѡ҆= стрⷭ҇ти и҆ ѡ҆ воскрⷭ҇нїи, и҆ ѡ҆ вознесе́нїи хрⷭ҇то́вѣ, и҆ ѡ҆ да́рѣ
ст҃а́гѡ дх҃а. <<ѕ҃ ѡ҆б.: 12>>

=[г҃] Ѡ҆= вѣ́рѣ та́мѡ сꙋ́щихъ, и҆ ѡ҆ спасе́нїи кр҃ще́нїемъ.

=[д҃] Ѡ҆= є҆дине́нїи и҆ ѡ҆ ѡ҆бще́нїи по́льзы, и҆ ѡ҆ приложе́нїи вѣ́рꙋющихъ.

[д҃] =Ѡ҆= и҆сцѣле́нїи ѡ҆ хрⷭ҇тѣ̀ роди́вшасѧ хро́ма, и҆ ѡ҆ петро́вѣ ᲂу҆че́нїи,
и҆ ѡ҆бличе́нїи млⷭ҇тыни свидѣ́нїѧ на спасе́нїе и҆́хъ.

=[а҃]= ~Въ не́мже и҆ наше́ствїе а҆рхїере́ємъ за́вистїю бы́вшагѡ дѣ́ла, и҆ сꙋ́дъ
чꙋдесѐ, и҆ и҆сповѣ́данїе петро́во си́лы і҆и҃съ хрⷭ҇то́вы и҆ бл҃года́ти.

=[в҃] Ѡ҆= запреще́нїи а҆рхїере́йстѣмъ ко а҆пⷭ҇лѡмъ, ꙗ҆́кѡ неподо́бно дерза́ти
ѡ҆ и҆́мени хрⷭ҇то́вѣ, и҆ ѡ҆ ѿпꙋще́нїи а҆пⷭ҇льстѣ.

=[г҃]= ~Бл҃гохвале́нїе ѡ҆ цр҃кви, и҆ вѣ́рнѣ терпѣ́нїи а҆пⷭ҇льстѣ.

[є҃] =Ѡ҆= є҆динодꙋ́шнѣй ѻ҆́бщинѣ всѣ́хъ вѣ́ровавшихъ.

=[а҃]= ~Въ не́мже ѡ҆ а҆на́нїи и҆ сапфѵ́рѣ, и҆ ѡ҆ го́рцѣй и҆́хъ сме́рти.

[ѕ҃] ~Ꙗ҆́кѡ а҆пⷭ҇лѡмъ ввє́рженымъ бы́вшымъ въ темницꙋ̀, а҆́гг҃лъ гдⷭ҇нь но́щїю
и҆зведѐ, повелѣ́въ невозбра́ннѡ и҆́мъ проповѣ́дати і҆и҃са.

=[а҃]= ~Въ не́мже, ꙗ҆́кѡ второ́е а҆рхїере́ємъ па́ки є҆́мшымъ ѧ҆̀, ꙗ҆́кѡ ѡ҆
то́мъ ктомꙋ̀ не ᲂу҆чи́ти, би́вше пꙋсти́ша ѧ҆̀.

=[в҃]= ~Гамалїи́ловъ ра́зꙋмъ вѣ́ренъ ѡ҆ а҆по́столѣхъ, съ при́тчами нѣ́кїими и҆
ᲂу҆каза́нїи.

[з҃] =Ѡ҆= ѡ҆свѧще́нїи седмѝ дїа́кѡнъ.

[и҃] ~Жидо́вское воста́нїе и҆ ѡ҆болга́нїе на стефа́на, и҆ бесѣ́да є҆гѡ̀ ѡ҆
завѣ́тѣ бж҃їи, и҆́же ко а҆враа́мꙋ, и҆ ѡ҆ ѻ҆боюна́десѧте патрїа́рсѣхъ.

=[а҃]= ~Въ не́мже ѡ҆ гла́дѣ жи́тнѣ, и҆ ѡ҆ позна́нїи сынѡ́въ і҆а́кѡвль, и҆ ѡ҆
ѡ҆бѣ́тѣ мѡѷсе́ови, и҆ ѡ҆ ꙗ҆вле́нїи къ немꙋ̀ на горѣ̀ сїна́йстѣй.

=[в҃] Ѡ҆= и҆схо́дѣ і҆и҃левѣ, и҆ ѡ҆ сотворе́нїи тельца̀, до лѣ́тъ соломѡ́нихъ,
и҆ цр҃ко́внагѡ зда́нїѧ.

=[г҃]= ~И҆сповѣ́данїе вы́ше нбⷭ҇ныѧ сла́вы і҆и҃съ хрⷭ҇то́вы ꙗ҆́вльшїѧсѧ є҆мꙋ̀,
є҆ѧ́же ра́ди и҆ побїе́нъ бы́сть ка́менїемъ стефа́нъ, благоче́стнѡ ᲂу҆́спе.

[ѳ҃] =Ѡ҆= гоне́нїи цр҃ко́внѣмъ ѿ са́ѵла, и҆ ѡ҆ погребе́нїи стефа́новѣ. <<з҃:
13>>

=[а҃]= ~Въ не́мже ѡ҆ фїлі́ппѣ а҆пⷭ҇лѣ, мнѡ́ги и҆сцѣли́вшемъ въ самарі́и.

[і҃] =Ѡ҆= сі́мѡнѣ волхвѣ̀, вѣ́ровавшемъ и҆ крⷭ҇ти́вшемсѧ со и҆нѣ́ми мно́гими.

=[а҃]= ~Въ не́мже ѡ҆ петро́вѣ и҆ і҆ѡа́нновѣ къ ни́мъ посла́нїи, и҆ ѡ҆ сше́ствїи
ст҃а́гѡ дх҃а на кре́щшыѧсѧ.

[а҃і] ~Ꙗ҆́кѡ не на мздѣ̀, ни лицемѣ́рѡмъ, но ст҃ы̑мъ, вѣ́рою дае́тсѧ прича́стїе
ст҃а́гѡ дх҃а.

=[а҃]= ~Въ не́мже ѡ҆ лицемѣ́рїи сі́мѡновѣ, и҆ лꙋка́вомъ є҆гѡ̀ по́мыслѣ.

[в҃і] ~Ꙗ҆́кѡ бл҃ги̑мъ и҆ вѣ̑рнымъ поспѣшествꙋ́етъ бг҃ъ во спасе́нїе, ꙗ҆́вѣ ѿ
бесѣ́ды бы́вшїѧ на ка́женицѣ.

[г҃і] =Ѡ҆= бж҃їи съ нб҃сѐ зва́нїи па́ѵла на а҆пⷭ҇льство хрⷭ҇то́во.

=[а҃]= ~Въ не́мже ѡ҆ и҆сцѣле́нїи и҆ кр҃ще́нїи па́ѵловѣ ѿ а҆на́нїи, по
ѿкрове́нїю бж҃їю: и҆ ѡ҆ де́рзости є҆гѡ̀, и҆ бесѣ́дѣ варна́вли ко а҆пⷭ҇лѡмъ.

[д҃і] =Ѡ҆= є҆не́и разсла́бленнѣмъ, и҆ и҆сцѣлѣ́вшемъ въ лѵ́дѣ петро́мъ.

=[а҃]= ~Въ не́мже ѡ҆ таві́ѳѣ вдоволю́бицѣ, ю҆́же пе́тръ воскресѝ ѿ ме́ртвыхъ
моли́твою во і҆ѻппі́и.

[є҃і] =Ѡ҆= корни́лїи, є҆ли́кѡ къ немꙋ̀ а҆́гг҃лъ глаго́ла, и҆ є҆ли́кѡ па́ки къ
петрꙋ̀ съ нб҃сѐ ѡ҆ зва́нїи ꙗ҆зы́къ рече́но бы́сть.

=[а҃]= ~Въ не́мже, ꙗ҆́кѡ призва̀ петра̀, и҆ прїи́де къ корни́лїю.

=[в҃]= ~Па́ки ѡ҆ бесѣ́дѣ, и҆́хже а҆́гг҃лъ свидѣ́тельствова, и҆ повѣствова̀ къ
корни́лїю.

=[г҃]= ~Петро́во ᲂу҆че́нїе во хрⷭ҇та̀, и҆ да́ръ ст҃а́гѡ дх҃а, и҆̀же ѿ ꙗ҆зы̑къ
вѣ́ровавшымъ.

[ѕ҃і] ~Ꙗ҆́кѡ пе́тръ по рѧ́дꙋ всѧ̀ бы̑вшаѧ повѣствꙋ́етъ а҆пⷭ҇лѡмъ прѣ́вшымсѧ съ
ни́мъ.

=[а҃]= ~Тогда̀ и҆ варна́вꙋ ѿпꙋстѝ во а҆нтїохі́ю къ бра́тїи.

[з҃і] ~Проро́чество а҆га́вово ѡ҆ гла́дѣ вселе́нстѣмъ, и҆ ѡ҆ плодоно́сїи къ
сꙋ́щей бра́тїи во а҆нтїохі́и.

[и҃і] ~І҆а́кѡва а҆по́стола ᲂу҆бїе́нїе ѿ и҆́рѡда.

=[а҃]= ~Въ не́мже петро́во ꙗ҆́тїе ѿ и҆́рѡда, и҆ ка́кѡ а҆́гг҃лъ бж҃їимъ
повелѣ́нїемъ и҆зведѐ є҆го̀ и҆з̾ темни́цы: пе́тръ же показа́всѧ но́щїю бра́тїи,
ѿи́де. <<з҃ ѡ҆б.: 14>>

=[в҃]= ~Въ не́мже и҆ ѡ҆ мꙋче́нїи стра́жстѣ, пото́мъ и҆ ѡ҆ поги́бели
нечести́вагѡ и҆́рѡда.

[ѳ҃і] ~Ѿпꙋще́нїе варна́вле и҆ па́ѵле ѿ ст҃а́гѡ дх҃а въ кѵ́пръ, и҆ є҆ли̑ка
сотвори́ста и҆́менемъ і҆и҃съ хрⷭ҇то́вымъ, на волхва̀ є҆ллѵ́мꙋ корена́тца.

[к҃] ~Па́ѵлово свѣ́тлое ᲂу҆че́нїе во хрⷭ҇та̀, ѿ зако́на же и҆ ѿ прорѡ́къ
повѣствова́нїе є҆ѵⷢ҇льское.

=[а҃]= ~Въ не́мже, ꙗ҆́кѡ ѡ҆бличе́нїе слове́сно.

=[в҃] Ѡ҆= преложе́нїи проповѣ́давшихъ во ꙗ҆зы́цѣхъ: гоне́нїе же и҆́хъ тꙋ̀, и҆
ѡ҆ ѿше́ствїи во і҆коні́ю.

[к҃а] ~Ка́кѡ во і҆коні́и проповѣ́даша хрⷭ҇та̀, мнѡ́гимъ же вѣ́ровавшымъ, и҆
и҆згна́ни бы́ша а҆пⷭ҇ли.

[к҃в] =Ѡ҆= и҆сцѣлѣ́вшемъ рожде́нѣ хромцѣ̀ въ лѵ́стрѣхъ а҆пⷭ҇лома, и҆ за то̀
мни́ма бѣ́ста бг҃а ѿ тозе́мєцъ.

=[а҃]= ~Въ не́мже и҆ ѡ҆ побїе́нїи ка́менїемъ а҆пⷭ҇лъ ѿ гра́жданъ.

[к҃г] ~Ꙗ҆́кѡ не подоба́етъ ѡ҆брѣ́зоватисѧ вѣ́рꙋющымъ ѿ ꙗ҆зы̑къ, ᲂу҆че́нїемъ и҆
сꙋдо́мъ а҆пⷭ҇льскимъ.

=[а҃]= ~Въ не́мже посла́нїе и҆́хъ къ ꙗ҆зы́кѡмъ ѡ҆ сохране́нїихъ.

=[в҃]= ~Прерѣка́нїе па́ѵле къ варна́вѣ, ма́рка ра́ди.

[к҃д] =Ѡ҆= ᲂу҆че́нїи тїмоѳе́а, и҆ ѡ҆ ѿше́ствїи па́ѵловѣ въ македо́нїю по
ѿкрове́нїю.

=[а҃]= ~Въ не́мже ѡ҆ вѣ́рѣ, и҆ ѡ҆ спасе́нїи нѣ́кїѧ жены̀ і҆ꙋде́аныни: и҆ ѡ҆
и҆сцѣлѣ́вшей рабы́ни, и҆мꙋ́щей дꙋ́хъ пытли́въ, є҆ѧ́же ра́ди госпо́дїе є҆ѧ̀ би́ша
па́ѵла.

=[в҃] Ѡ҆= бы́вшемъ тꙋ̀ трꙋ́сѣ и҆ чꙋдесѝ, ка́кѡ вѣ́рова темни́чный стра́жъ въ
тꙋ̀ но́щь, и҆ крести́сѧ со всѣ́мъ до́момъ свои́мъ.

=[г҃]= ~Ꙗ҆́кѡ ᲂу҆молє́на бы́вша а҆по́стола тꙋ̀, тогда̀ и҆зыдо́ста и҆з̾
темни́цы.

[к҃є] =Ѡ҆= распрѣ́нїи бы́вшемъ въ солꙋ́нѣ проповѣ́данїѧ ра́ди: бѣжа́нїе же
па́ѵле въ бе́рїю, и҆ ѿтꙋ́дꙋ во а҆ѳи́ны.

[к҃ѕ] =Ѡ҆= тре́бищномъ писа́нїи во а҆ѳи́нѣхъ, и҆ ѡ҆ фїлосо́фстѣмъ
проповѣ́данїи, и҆ ѡ҆ благоче́стїи па́ѵловѣ. <<и҃: 15>>

[к҃з] =Ѡ҆= а҆кѵ́лѣ и҆ прискі́ллѣ, и҆ ѡ҆ непокоре́нїи корі́нѳѧнъ: ѡ҆
благоволе́нїи же бж҃їи, и҆ проповѣ́данїи, и҆ ѡ҆ ѿкрове́нїи па́ѵлꙋ.

=[а҃]= ~Въ не́мже ѡ҆ крі́спѣ старѣ́йшинѣ собо́ра, вѣ́ровавшемъ со и҆нѣ́ми
нѣ́кїими, и҆ крⷭ҇ти́вшемсѧ.

=[в҃]= ~Ꙗ҆́кѡ распрѣ́нїю воздви́гшꙋсѧ въ корі́нѳѣ, па́ѵелъ ѿи́де: прише́дъ же
во є҆фе́съ, и҆ побесѣ́довавъ и҆зы́де.

=[г҃] Ѡ҆= а҆поллѡ́сѣ, мꙋ́жѣ слове́снѣ и҆ вѣ́рнѣ.

[к҃и] =Ѡ҆= креще́нїи, и҆ ѡ҆ да́рѣ ст҃а́гѡ дх҃а, да́ннѣмъ моли́твою па́ѵлею
вѣ́ровавшымъ во є҆фе́сѣ, и҆ ѡ҆ и҆сцѣле́нїи лю́дстѣ.

=[а҃]= ~Въ не́мже и҆ ѡ҆ сынѣ́хъ ске́ѵиныхъ, ꙗ҆́кѡ не подоба́етъ начина́ти
невѣ̑рнымъ и҆ недостѡ́йнымъ сꙋ́щымъ вѣ́ры: и҆ ѡ҆ и҆сповѣ́данїи вѣ́ровавшихъ.

=[в҃] Ѡ҆= распрѣ́нїи бы́вшемъ въ є҆фе́сѣ на а҆по́столы ѿ дими́трїа
сребросѣ́чца.

[к҃ѳ] ~Ѡ҆бхожде́нїе па́ѵлово.

=[а҃]= ~Въ не́мже и҆ ѡ҆ сме́рти и҆ ѡ҆ воскрⷭ҇нїи є҆ѵтѵ́ховѣ моли́твою въ
трѡа́дѣ, и҆ ᲂу҆че́нїе па́стырско къ є҆фе́сскимъ попѡ́мъ.

=[в҃]= ~Въ не́мже пла́ванїе па́ѵле ѿ є҆фе́са до кесарі́и палесті́нскїѧ.

[л҃] ~Проро́чество а҆га́вово ѡ҆ приклю́чшихсѧ па́ѵлꙋ во і҆ерꙋсали́мѣ.

[л҃а] ~Поꙋче́нїе і҆а́кѡвле къ па́ѵлꙋ, ꙗ҆́коже не мнѣ́ти не ѡ҆ставлѧ́юща жидѡ́мъ
ѡ҆брѣ́зоватисѧ.

[л҃в] =Ѡ҆= бы́вшемъ безчи́нїи на па́ѵла во і҆ерꙋсали́мѣ: и҆ ка́кѡ є҆го̀
ты́сѧщникъ ѿѧ́тъ ѿ і҆ꙋдє́й.

=[а҃]= ~Въ не́мже па́ѵлово ᲂу҆строе́нїе себѐ ра́ди, и҆ зва́нїе є҆гѡ̀ на
а҆по́стольство.

=[в҃]= ~Въ ни́хже а҆на́нїа къ па́ѵлꙋ въ дама́сцѣ, и҆ ѡ҆ ꙗ҆вле́нїи и҆ гла́сѣ
бж҃їи, бы́вшемъ тогда̀ въ це́ркви къ немꙋ̀.

=[г҃]= ~Ꙗ҆́кѡ хотѧ̀ ѡ҆ си́хъ па́ѵелъ бїе́нъ бы́ти, ре́къ: ꙗ҆́кѡ ри́млѧнинъ
є҆́смь, ѡ҆сла́бленъ бы́сть.

[л҃г] ~Є҆ли́кѡ па́ѵелъ вше́дъ въ со́нмище пострада̀, и҆ речѐ а҆́бїе:
і҆и҃льтѧнинъ є҆́смь.

[л҃д] =Ѡ҆= совѣ́тѣ бы́вшемъ на па́ѵла ѿ жидѡ́въ, и҆ ѡ҆ и҆сповѣ́данїи. є҆гѡ̀ къ
лѷсі́ю. <<и҃ ѡ҆б.: 16>>

=[а҃]= ~Въ не́мже, ꙗ҆́кѡ по́сланъ бы́сть па́ѵелъ ко кнѧ́зю въ кесарі́ю съ
во́ины и҆ кни́гами.

[л҃є] ~Тертѵ́ллово ѡ҆клевета́нїе на па́ѵла, и҆ ѿвѣ́тъ па́ѵловъ пред̾ воево́дою.

[л҃ѕ] =Ѡ҆= фи́лїѯовѣ и҆змѣне́нїи, и҆ ѡ҆ фи́стовѣ введе́нїи, ѡ҆ и҆спыта́нїи же
па́ѵловѣ, и҆ ѡ҆ ѡ҆ставле́нїи.

[л҃з] ~А҆грі́ппово и҆ вернїкі́ино прише́ствїе, и҆ вопроше́нїе ѡ҆ па́ѵлѣ.

=[а҃]= ~Въ не́мже ѿвѣ́тъ па́ѵловъ ѡ҆ зако́нѣ и҆ вѣ́рѣ є҆гѡ̀, и҆ ѡ҆ воззва́нїи
є҆гѡ̀ во благовѣствова́нїе.

=[в҃]= ~Ꙗ҆́кѡ ничи́мже ѡ҆би́дитъ і҆ꙋдє́й па́ѵелъ, а҆грі́ппа речѐ фи́стꙋ.

[л҃ѳ] ~Пла́ванїе па́ѵле въ ри́мъ бѣда́ми мно́гими и҆ вели́кими и҆спо́лненно.

=[а҃]= ~Въ не́мже и҆ ᲂу҆че́нїе па́ѵле къ сꙋ́щымъ съ ни́мъ, ѡ҆ ᲂу҆пова́нїи
спасе́нїѧ.

=[в҃]= ~Морска́ѧ бѣда̀ па́ѵлѧ, и҆ ка́кѡ спасе́нъ бы́сть въ мелїті́йстѣмъ
ѡ҆то́цѣ: и҆ коли́ка чꙋдеса̀ сотворѝ въ не́мъ па́ѵелъ.

[л҃ѳ] ~Ка́кѡ ѿ мелі́та въ ри́мъ прїи́де па́ѵелъ.

[м҃] =Ѡ҆= бесѣ́дѣ па́ѵли, ꙗ҆̀же въ ри́мѣ, ко і҆ꙋде́ємъ.

=Гла́въ ᲂу҆́бѡ всѣ́хъ,= м҃, =послѣ́дꙋющихъ же и҆̀мъ л҃є, ꙗ҆̀же и҆́мꙋтъ
зна́мєнїѧ червлє́наѧ і҆сто́рїй дѣѧ́нїй а҆по́стольскихъ.= <<ѳ҃: 17>>

=Сказа́нїе и҆звѣ́стное посла́нїѧмъ напи́саннымъ въ кни́зѣ се́й.=

~Пе́рвое, дѣѧ̑нїѧ ст҃ы́хъ а҆пⷭ҇лъ.

~Пото́мъ посла́нїй собо́рныхъ, се́дмь:

~І҆а́кѡвле собо́рное посла́нїе, є҆ди́но.

~Петро́ва собѡ́рнаѧ посла̑нїѧ, два̀.

~І҆ѡа́ннова собѡ́рнаѧ посла̑нїѧ, трѝ.

~І҆ꙋ́дино собо́рное посла́нїе, є҆ди́но.

=Ст҃а́гѡ а҆пⷭ҇ла па́ѵла посла̑нїѧ разли́чна сꙋ́ть д҃і.=

~Къ ри́млѧнѡмъ посла́нїе, є҆ди́но. =а҃=

~Къ корі́нѳѧнѡмъ посла̑нїѧ, два̀. =в҃ г҃=

~Къ гала́тѡмъ посла́нїе, є҆ди́но. =д҃=

~Къ є҆фесе́ємъ посла́нїе, є҆ди́но. =є҃=

~Къ фїлїпписі́ємъ посла́нїе, є҆ди́но. =ѕ҃=

~Къ колосса́ємъ посла́нїе, є҆ди́но. =з҃=

~Къ солꙋ́нѧнѡмъ посла̑нїѧ, два̀. =и҃ ѳ҃=

~Къ тїмоѳе́ю посла̑нїѧ, два̀. =і҃ а҃і=

~Къ ті́тꙋ посла́нїе, є҆ди́но. =в҃і=

~Къ фїлимо́нꙋ посла́нїе, є҆ди́но. =г҃і=

~Ко є҆вре́ємъ посла́нїе, є҆ди́но. =д҃і=

~Въ лѣ́то ҂ѕч҃а, ѡ҆главле́нъ бы́сть а҆пⷭ҇лъ ѿ и҆са́їи мона́ха, и҆ ѿкры́ты бы́ша
сꙋббѡ́ты, и҆ недѣ̑ли, и҆ понедѣ́льники, и҆ вто́рники, и҆ срєды̀, и҆ четверткѝ,
и҆ пѧткѝ, дабы̀ разꙋ́мно бы́ло на́скорѣ и҆з̾ѡбрѣ́тенїе, та́кожде и҆ по мцⷭ҇амъ
а҆по́столы ст҃ы̑мъ: и҆ посла̑нїѧ ѿкꙋ́дꙋ пи́сана, и҆ ки́мъ напи́сана бы́ша.

