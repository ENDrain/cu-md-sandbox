<<сн҃ѕ: 511>>

=Прокі́мени, а҆ллилꙋїа́рє, и҆ прича́стни дневні́и.=

=Въ понедѣ́льникъ, прокі́менъ, гла́съ д҃:= Творѧ́й а҆́гг҃лы своѧ̀ дх҃и, и҆
слꙋги̑ своѧ̀ пла́мень ѻ҆́гненный. =Сті́хъ:= Благословѝ дꙋшѐ моѧ̀ гдⷭ҇а, гдⷭ҇и
бж҃е мо́й, возвели́чилсѧ є҆сѝ ѕѣлѡ̀. =А҆ллилꙋ́їа, гла́съ є҃:= Хвали́те гдⷭ҇а всѝ
а҆́гг҃ли є҆гѡ̀, хвали́те є҆го̀ всѧ̑ си̑лы є҆гѡ̀. =Сті́хъ:= Ꙗ҆́кѡ то́й речѐ, и҆
бы́ша: то́й повелѣ̀, и҆ созда́шасѧ. =Прича́стный:= Творѧ́й а҆́гг҃лы своѧ̀ дх҃и,
и҆ слꙋги̑ своѧ̀ пла́мень ѻ҆́гненный.

=Во вто́рникъ, прокі́менъ, гла́съ з҃:= Возвесели́тсѧ првⷣникъ ѡ҆ гдⷭ҇ѣ, и҆
ᲂу҆пова́етъ на него̀. =Сті́хъ:= Оу҆слы́ши бж҃е гла́съ мо́й, внегда̀ моли́ти ми
сѧ къ тебѣ̀. =А҆ллилꙋ́їа, гла́съ д҃:= Првⷣникъ ꙗ҆́кѡ фі́нїѯъ процвѣте́тъ, ꙗ҆́кѡ
ке́дръ, и҆́же въ лїва́нѣ, ᲂу҆мно́житсѧ. =Сті́хъ:= Насажде́ни въ домꙋ̀ гдⷭ҇ни, во
дво́рѣхъ бг҃а на́шегѡ процвѣтꙋ́тъ. =Прича́стный:= Въ па́мѧть вѣ́чнꙋю:

=Въ сре́дꙋ, прокі́менъ, гла́съ г҃. Пѣ́снь бцⷣы:= Вели́читъ дш҃а̀ моѧ̀ гдⷭ҇а, и҆
возра́довасѧ дх҃ъ мо́й ѡ҆ бз҃ѣ сп҃сѣ мое́мъ. =Сті́хъ:= Ꙗ҆́кѡ призрѣ̀ на
смире́нїе рабы̀ своеѧ̀, се́ бо ѿ ны́нѣ ᲂу҆бл҃жа́тъ мѧ̀ всѝ ро́ди. =А҆ллилꙋ́їа,
гла́съ и҃:= Слы́ши дщѝ и҆ ви́ждь, и҆ приклонѝ ᲂу҆́хо твоѐ. =Сті́хъ:= Лицꙋ̀
твоемꙋ̀ помо́лѧтсѧ бога́тїи лю́дстїи. =Прича́стный:= Ча́шꙋ спасе́нїѧ прїимꙋ̀ и҆
и҆́мѧ гдⷭ҇не призовꙋ̀.

=Въ четверто́къ, прокі́менъ, гла́съ и҃:= Во всю̀ зе́млю и҆зы́де вѣща́нїе и҆́хъ,
и҆ въ концы̀ вселе́нныѧ глаго́лы и҆́хъ. =Сті́хъ:= Нб҃са̀ повѣ́даютъ сла́вꙋ
бж҃їю: творе́нїе же рꙋкꙋ̀ є҆гѡ̀ возвѣща́етъ тве́рдь. =А҆ллилꙋ́їа, гла́съ а҃:=
И҆сповѣ́дѧтъ нб҃са̀ чꙋдеса̀ твоѧ̀ гдⷭ҇и, и҆́бо и҆́стинꙋ твою̀ въ цр҃кви ст҃ы́хъ.
=Сті́хъ:= Бг҃ъ <<сн҃ѕ ѡ҆б.: 512>> прославлѧ́емь въ совѣ́тѣ ст҃ы́хъ.
=Прича́стный:= Во всю̀ зе́млю и҆зы́де вѣща́нїе и҆́хъ, и҆ въ концы̀ вселе́нныѧ
глаго́лы и҆́хъ.

=Въ пѧто́къ, прокі́менъ, гла́съ з҃:= Возноси́те гдⷭ҇а бг҃а на́шего, и҆
покланѧ́йтесѧ подно́жїю нѡ́гꙋ є҆гѡ̀, ꙗ҆́кѡ ст҃о є҆́сть. =Сті́хъ:= Гдⷭ҇ь
воцр҃и́сѧ, да гнѣ́ваютсѧ лю́дїе. =А҆ллилꙋ́їа, гла́съ а҃:= Помѧнѝ со́нмъ тво́й,
є҆го́же стѧжа́лъ є҆сѝ и҆спе́рва. =Сті́хъ:= Бг҃ъ же цр҃ь на́шъ пре́жде вѣ́ка,
содѣ́ла спасе́нїе посредѣ̀ землѝ. =Прича́стный:= Спасе́нїе содѣ́лалъ є҆сѝ
посредѣ̀ землѝ бж҃е.

=Въ сꙋббѡ́тꙋ, прокі́менъ, гла́съ и҃:= Весели́тесѧ ѡ҆ гдⷭ҇ѣ, и҆ ра́дꙋйтесѧ
првⷣнїи. =Сті́хъ:= Бл҃же́ни и҆́хже ѡ҆ста́вишасѧ беззакѡ́нїѧ, и҆ и҆́хже
прикры́шасѧ грѣсѝ. И҆ ᲂу҆ме́ршымъ, гла́съ ѕ҃: Дꙋ́ши и҆́хъ во бл҃ги́хъ
водворѧ́тсѧ. =А҆ллилꙋ́їа, гла́съ д҃:= Воззва́ша пра́веднїи, и҆ гдⷭ҇ь ᲂу҆слы́ша
и҆̀хъ, и҆ ѿ всѣ́хъ скорбе́й и҆́хъ и҆зба́ви и҆̀хъ.=Сті́хъ:= Мнѡ́ги скѡ́рби
пра́вєднымъ, и҆ ѿ всѣ́хъ и҆́хъ и҆зба́витъ ѧ҆̀ гдⷭ҇ь. =Сті́хъ:= Бл҃же́ни ꙗ҆̀же
и҆збра́лъ, и҆ прїѧ́лъ є҆сѝ гдⷭ҇и, и҆ па́мѧть и҆́хъ въ ро́дъ и҆ ро́дъ.
=Прича́стный:= Ра́дꙋйтесѧ првⷣнїи ѡ҆ гдⷭ҇ѣ: =Дрꙋгі́й:= Бл҃же́ни ꙗ҆̀же и҆збра́лъ
и҆ прїѧ́лъ є҆сѝ гдⷭ҇и, и҆ па́мѧть и҆́хъ въ ро́дъ и҆ ро́дъ.

