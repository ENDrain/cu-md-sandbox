<<сѯ҃в: 523>>

=А҆нтїфѡ́ны по всѧ̀ днѝ.=

=А҆нтїфѡ́нъ а҃:= Бл҃го є҆́сть и҆сповѣ́датисѧ гдⷭ҇ви. ~Мл҃твами бцⷣы сп҃се,
спасѝ на́съ. =Сті́хъ:= Бл҃го є҆́сть и҆сповѣ́датисѧ гдⷭ҇ви, и҆ пѣ́ти и҆́мени
твоемꙋ̀ вы́шнїй. ~Мл҃твами бцⷣы сп҃се, спасѝ на́съ. =Сті́хъ:= Возвѣща́ти заꙋ́тра
ми́лость твою̀, и҆ и҆́стинꙋ твою̀ на всѧ́кꙋ но́щь. ~Мл҃твами бцⷣы сп҃се, спасѝ
на́съ. =Сті́хъ:= Ꙗ҆́кѡ пра́въ гдⷭ҇ь бг҃ъ на́шъ, и҆ нѣ́сть непра́вды въ не́мъ.
~Мл҃твами бцⷣы сп҃се, спасѝ на́съ. Сла́ва: ~Мл҃твами бцⷣы сп҃се, спасѝ на́съ. И҆
ны́нѣ: ~Мл҃твами бцⷣы сп҃се, спасѝ на́съ. =А҆нтїфѡ́нъ в҃:= Гдⷭ҇ь воцр҃и́сѧ въ
лѣ́потꙋ ѡ҆блече́сѧ. ~Мл҃твами ст҃ы́хъ твои́хъ сп҃се, спасѝ на́съ. =Сті́хъ:=
Гдⷭ҇ь воцр҃и́сѧ, въ лѣ́потꙋ ѡ҆блече́сѧ, ѡ҆блече́сѧ гдⷭ҇ь въ си́лꙋ и҆
препоѧ́сасѧ. ~Мл҃твами ст҃ы́хъ твои́хъ сп҃се, спасѝ на́съ. =Сті́хъ:= И҆́бо
ᲂу҆твердѝ вселе́ннꙋю, ꙗ҆́же не подви́житсѧ. ~Мл҃твами ст҃ы́хъ твои́хъ сп҃се,
спасѝ на́съ. =Сті́хъ:= Свидѣ̑нїѧ твоѧ̀ ᲂу҆вѣ́ришасѧ ѕѣлѡ̀: до́мꙋ твоемꙋ̀
подоба́етъ ст҃ы́нѧ гдⷭ҇и, въ долготꙋ̀ дні́й. ~Мл҃твами ст҃ы́хъ твои́хъ сп҃се,
спасѝ на́съ. Сла́ва, и҆ ны́нѣ: ~Є҆диноро́дный сн҃е: =А҆нтїфѡ́нъ г҃:= Прїиди́те
возра́дꙋемсѧ гдⷭ҇ви, воскли́кнемъ бг҃ꙋ сп҃си́телю на́шемꙋ. =А҆́ще є҆́сть
недѣ́лѧ, глаго́лемъ:= ~Спаси́ ны сн҃е бж҃їй, воскр҃сы́й и҆з̾ ме́ртвыхъ пою́щыѧ
тѝ: ~А҆ллилꙋ́їа. =А҆́ще ли и҆́нъ де́нь, глаго́лемъ:= ~Спаси́ ны сн҃е бж҃їй, во
ст҃ы́хъ ди́венъ сы́й, пою́щыѧ тѝ: ~А҆ллилꙋ́їа. =Сті́хъ:= Предвари́мъ лицѐ є҆гѡ̀
во и҆сповѣ́данїи, и҆ во ѱалмѣ́хъ воскли́кнемъ є҆мꙋ̀. ~Спаси́ ны сн҃е бж҃їй, во
ст҃ы́хъ ди́венъ сы́й, пою́щыѧ тѝ: А҆ллилꙋ́їа. =Сті́хъ:= Ꙗ҆́кѡ бг҃ъ ве́лїй гдⷭ҇ь
и҆ цр҃ь ве́лїй по все́й землѝ. ~Спаси́ ны сн҃е бж҃їй, во ст҃ы́хъ ди́венъ <<сѯ҃в
ѡ҆б.: 524>> сы́й, пою́щыѧ тѝ: ~А҆ллилꙋ́їа. =Сті́хъ:= Ꙗ҆́кѡ въ рꙋцѣ̀ є҆гѡ̀ всѝ
концы̀ землѝ, и҆ высѡты̀ го́ръ тогѡ̀ сꙋ́ть. ~Спаси́ ны сн҃е бж҃їй, во ст҃ы́хъ
ди́венъ сы́й, пою́щыѧ тѝ: ~А҆ллилꙋ́їа. =Сті́хъ:= Ꙗ҆́кѡ тогѡ̀ є҆́сть мо́ре, и҆
то́й сотворѝ є҆̀, и҆ сꙋ́шꙋ рꙋ́цѣ є҆гѡ̀ созда́стѣ. ~Спаси́ ны сн҃е бж҃їй, во
ст҃ы́хъ ди́венъ сы́й, пою́щыѧ тѝ: ~А҆ллилꙋ́їа. =Вхо́дное:= Прїиди́те
поклони́мсѧ, и҆ припаде́мъ ко хрⷭ҇тꙋ̀. ~Спаси́ ны сн҃е бж҃їй:

=Коне́цъ, и҆ бг҃ꙋ сла́ва.=

