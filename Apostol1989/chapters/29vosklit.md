<<сн҃є: 509>>

=Прокі́мени и҆ а҆ллилꙋїа́рє воскрⷭ҇нїи, лїтꙋргі́йнїи, ѻ҆смѝ гласѡ́въ.=

=Прокі́менъ, гла́съ а҃:= Бꙋ́ди гдⷭ҇и, ми́лость твоѧ̀ на на́съ, ꙗ҆́коже
ᲂу҆пова́хомъ на тѧ̀. =Сті́хъ:= Ра́дꙋйтесѧ пра́веднїи ѡ҆ гдⷭ҇ѣ, пра̑вымъ
подоба́етъ похвала̀. ~А҆ллилꙋ́їа. ~Бг҃ъ даѧ́й ѿмще́нїе мнѣ̀, и҆ покори́вый лю́ди
под̾ мѧ̀. =Сті́хъ:= Велича́ѧй спасє́нїѧ цр҃е́ва, и҆ творѧ́й ми́лость хрⷭ҇тꙋ̀
своемꙋ̀ дв҃дꙋ, и҆ сѣ́мени є҆гѡ̀ до вѣ́ка. =Прокі́менъ, гла́съ в҃:= Крѣ́пость
моѧ̀ и҆ пѣ́нїе моѐ гдⷭ҇ь, и҆ бы́сть мнѣ̀ во спасе́нїе. =Сті́хъ:= Наказꙋ́ѧ
наказа́ мѧ гдⷭ҇ь, сме́рти же не предаде́ мѧ. ~А҆ллилꙋ́їа. ~Оу҆слы́шитъ тѧ̀ гдⷭ҇ь
въ де́нь печа́ли, защи́титъ тѧ̀ и҆́мѧ бг҃а і҆а́кѡвлѧ. =Сті́хъ:= Гдⷭ҇и, сп҃сѝ
цр҃ѧ̀, и҆ ᲂу҆слы́ши ны̀, во́ньже а҆́ще де́нь призове́мъ тѧ̀. =Прокі́менъ, гла́съ
г҃:= По́йте бг҃ꙋ на́шемꙋ, по́йте, по́йте цр҃е́ви на́шемꙋ, по́йте. =Сті́хъ:= Всѝ
ꙗ҆зы́цы восплещи́те рꙋка́ми, воскли́кните бг҃ꙋ гла́сомъ ра́дованїѧ. ~А҆ллилꙋ́їа.
~На тѧ̀ гдⷭ҇и, ᲂу҆пова́хъ, да не постыжꙋ́сѧ во вѣ́къ.=Сті́хъ:= Бꙋ́ди мѝ въ бг҃а
защи́тителѧ, и҆ въ до́мъ прибѣ́жища, є҆́же спасти́ мѧ. =Прокі́менъ, гла́съ д҃:=
Ꙗ҆́кѡ возвели́чишасѧ дѣла̀ твоѧ̀ гдⷭ҇и, всѧ̑ премꙋ́дростїю сотвори́лъ є҆сѝ.
=Сті́хъ:= Бл҃гословѝ дꙋшѐ моѧ̀ гдⷭ҇а, гдⷭ҇и бж҃е мо́й, возвели́чилсѧ є҆сѝ ѕѣлѡ̀.
~А҆ллилꙋ́їа. ~Налѧцы̀, и҆ ᲂу҆спѣва́й, и҆ ца́рствꙋй и҆́стины ра́ди, и҆ кро́тости
и҆ пра́вды. =Сті́хъ:= Возлюби́лъ є҆сѝ пра́вдꙋ, и҆ возненави́дѣлъ є҆сѝ
беззако́нїе. =Прокі́менъ, гла́съ є҃:= Ты̀ гдⷭ҇и, сохрани́ши ны̀, и҆ соблюде́ши
ны̀ ѿ ро́да сегѡ̀ и҆ во вѣ́къ. =Сті́хъ:= Спаси́ мѧ гдⷭ҇и, ꙗ҆́кѡ ѡ҆скꙋдѣ̀
преподо́бный. ~А҆ллилꙋ́їа. <<сн҃є ѡ҆б.: 510>> ~Ми́лѡсти твоѧ̀ гдⷭ҇и, во вѣ́къ
воспою̀, въ ро́дъ и҆ ро́дъ возвѣщꙋ̀ и҆́стинꙋ твою̀ ᲂу҆сты̀ мои́ми. =Сті́хъ:=
Занѐ ре́клъ є҆сѝ: во вѣ́къ ми́лость сози́ждетсѧ, на нб҃сѣ́хъ ᲂу҆гото́витсѧ
и҆́стина твоѧ̀. =Прокі́менъ, гла́съ ѕ҃:= Спасѝ гдⷭ҇и, лю́ди твоѧ̀, и҆ благословѝ
достоѧ́нїе твоѐ. =Сті́хъ:= Къ тебѣ̀ гдⷭ҇и воззовꙋ̀, бж҃е мо́й, да не премолчи́ши
ѿ менѐ. ~А҆ллилꙋ́їа. ~Живы́й въ по́мощи вы́шнѧгѡ, въ кро́вѣ бг҃а нбⷭ҇нагѡ
водвори́тсѧ. =Сті́хъ:= Рече́тъ гдⷭ҇ви: застꙋ́пникъ мо́й є҆сѝ, и҆ прибѣ́жище моѐ,
бг҃ъ мо́й, и҆ ᲂу҆пова́ю на него̀. =Прокі́менъ, гла́съ з҃:= Гдⷭ҇ь крѣ́пость
лю́демъ свои́мъ да́стъ, гдⷭ҇ь благослови́тъ лю́ди своѧ̀ ми́ромъ. =Сті́хъ:=
Принеси́те гдⷭ҇ви сн҃ове бж҃їи: принеси́те гдⷭ҇ви, сы́ны ѻ҆́вни. ~А҆ллилꙋ́їа.
~Бл҃го є҆́сть и҆сповѣ́датисѧ гдⷭ҇ви, и҆ пѣ́ти и҆́мени твоемꙋ̀ вы́шнїй. =Сті́хъ:=
Возвѣща́ти заꙋ́тра ми́лость твою̀, и҆ и҆́стинꙋ твою̀ на всѧ́кꙋ но́щь.
=Прокі́менъ, гла́съ и҃:= Помоли́тесѧ, и҆ воздади́те гдⷭ҇ви бг҃ꙋ на́шемꙋ.
=Сті́хъ:= Вѣ́домь во і҆ꙋде́и бг҃ъ, во і҆и҃ли ве́лїе и҆́мѧ є҆гѡ̀. ~А҆ллилꙋ́їа.
~Прїиди́те, возра́дꙋемсѧ гдⷭ҇ви, воскли́кнемъ бг҃ꙋ спаси́телю на́шемꙋ. =Сті́хъ:=
Предвари́мъ лицѐ є҆гѡ̀ во и҆сповѣ́данїи, и҆ во ѱалмѣ́хъ воскли́кнемъ є҆мꙋ̀.

