<<р҃ѳ: 217>>

*Во вто́рникъ д҃ седми́цы по па́сцѣ, ве́чера,*

*нача́ло по ѻ҆бы́чаю, и҆ каѳі́сма рѧдова́ѧ.*

*На Гдⷭ҇и воззва́хъ: поста́вимъ стїхѡ́въ ѕ҃, и҆ пое́мъ стїхи̑ры настоѧ́щыѧ г҃,
повторѧ́юще ѧ҆̀. Гла́съ д҃.*

*Подо́бенъ:* ~Гдⷭ҇и, возше́дъ на крⷭ҇тъ:

~Наста̀ преполове́нїе дне́й, ѿ спаси́тельнагѡ начина́емыхъ воста́нїѧ,
пѧтдесѧ́тницею же бж҃е́ственною печа́таемое, и҆ свѣ́титсѧ свѣ́тлѡсти ѻ҆бою́дꙋ
и҆мꙋ́щее, и҆ соединѧ́ющее ѻ҆боѧ̀, и҆ прїитѝ сла́вѣ пред̾ѧвлѧ́ющее, влⷣчнѧгѡ
вознесе́нїѧ предпочита́етъ.

~Слы́ша и҆ возвесели́сѧ сїѡ́нъ, бл҃говѣсти́вшꙋсѧ хрⷭ҇то́вꙋ <<р҃ѳ ѡ҆б.: 218>>
воскресе́нїю: вѣ́рнїи же є҆гѡ̀ сы́нове возра́довашасѧ сего̀ ви́дѣвше, и҆
ѡ҆мыва́юща дх҃омъ скве́рнꙋ хрⷭ҇тоꙋбі́йства: гото́витсѧ торжествꙋ́ющи, ѻ҆бои́хъ
весе́лое преполове́нїе.

~Прибли́жисѧ бж҃е́ственнагѡ и҆з̾ѻби́льное и҆зли́тїе на всѣ́хъ, ꙗ҆́коже
написа́сѧ, дх҃а: пред̾ꙋзаконе́нїе проповѣ́дꙋетъ преполови́вшеесѧ, по хрⷭ҇то́вѣ
сме́рти и҆ погребе́нїи и҆ воскресе́нїи, ѿ негѡ̀ да́ннꙋ сꙋ́щꙋ ᲂу҆ченикѡ́мъ,
нело́жномꙋ ѡ҆бѣща́нїю, ᲂу҆тѣ́шителево показꙋ́ющꙋ ꙗ҆вле́нїе.

*Сла́ва, и҆ ны́нѣ гла́съ ѕ҃:*

~Пра́здникꙋ преполовлѧ́ющꙋсѧ, твоегѡ̀ хрⷭ҇тѐ воскрⷭ҇нїѧ, и҆ бжⷭ҇твеннагѡ
прише́ствїѧ ст҃а́гѡ твоегѡ̀ дх҃а, соше́дшесѧ чꙋде́съ твои́хъ воспѣва́емъ
та̑инства, во́ньже низпослѝ на́мъ ве́лїю ми́лость.

*Вхо́дъ. Прокі́менъ днѐ. Чте́нїѧ трѝ:*

*Проро́чества мїхе́ина чте́нїе. [Глава̀ д҃.]*

~Та́кѡ глаго́летъ гдⷭ҇ь: ѿ сїѡ́на и҆зы́детъ зако́нъ, и҆ сло́во гдⷭ҇не и҆з̾
і҆ерꙋсали́ма, и҆ сꙋ́дитъ посредѝ люде́й мно́гихъ, и҆ ѡ҆бличи́тъ ꙗ҆зы́ки крѣ̑пкїѧ
да́же на до́лзѣ, ꙗ҆́кѡ всѝ лю́дїе по́йдꙋтъ кі́йждо свои́мъ пꙋте́мъ: мы́ же
по́йдемъ и҆́менемъ гдⷭ҇а бг҃а на́шегѡ въ вѣ́къ. Та́кѡ глаго́летъ гдⷭ҇ь
вседержи́тель: ᲂу҆слы́шите хо́лми сꙋ́дъ гдⷭ҇нь, и҆ дє́бри ѡ҆снова̑нїѧ землѝ,
ꙗ҆́кѡ сꙋ́дъ гдⷭ҇ви къ лю́демъ є҆гѡ̀, и҆ со і҆и҃лемъ сопри́тсѧ, глаго́лѧ: лю́дїе
моѝ, что̀ сотвори́хъ ва́мъ; и҆лѝ чи́мъ ѡ҆печа́лихъ ва́съ; ѿвѣща́йте мѝ: занѐ
возведо́хъ вы̀ ѿ землѝ є҆гѵ́петскїѧ, и҆ и҆з̾ до́мꙋ рабо́ты и҆зба́вихъ ва́съ, и҆
посла́хъ пред̾ лице́мъ ва́шимъ мѡѷсе́а и҆ а҆арѡ́на и҆ марїа́мъ. Лю́дїе моѝ
[помѧни́те ᲂу҆́бѡ], что̀ совѣща́ша на ва́съ <<р҃і: 219>> сопроти́внїи; кто̀
возвѣстѝ тебѣ̀; возвѣсти́хъ бо тебѣ̀, человѣ́че, что̀ добро̀, и҆лѝ что̀ гдⷭ҇ь
и҆́щетъ ѿ тебѐ, ра́звѣ твори́ти сꙋ́дъ, и҆ люби́ти млⷭ҇ть, и҆ гото́вꙋ бы́ти,
є҆́же ходи́ти съ гдⷭ҇емъ бг҃омъ твои́мъ: занѐ въ крѣ́пости возвели́читсѧ гдⷭ҇ь,
и҆ ᲂу҆пасе́тъ ста́до своѐ въ ми́рѣ, да́же до конє́цъ землѝ.

*Проро́чества и҆са́їина чте́нїе. [Глава̀ н҃є.]*

~Та́кѡ глаго́летъ гдⷭ҇ь: жа́ждꙋщїи и҆ди́те на во́дꙋ, и҆ є҆ли́цы не и҆́мате
сребра̀, ше́дше кꙋпи́те, и҆ ꙗ҆ди́те, пі́йте без̾ сребра̀ и҆ цѣны̀, вїно̀ и҆
тꙋ́къ. Ꙗ҆́кѡ та́кѡ глаго́летъ гдⷭ҇ь вседержи́тель ва́мъ: лю́дїе моѝ, почерпи́те
во́дꙋ съ весе́лїемъ ѿ и҆стѡ́чникъ спасе́нїѧ. И҆ рече́ши въ де́нь ѻ҆́ный:
воспо́йте гдⷭ҇ви, призови́те и҆́мѧ є҆гѡ̀, возвѣсти́те во ꙗ҆зы́цѣхъ сла̑внаѧ
є҆гѡ̀: помѧни́те, ꙗ҆́кѡ вознесе́сѧ и҆́мѧ є҆гѡ̀. Лю́дїе моѝ, ᲂу҆слы́шите менѐ, и҆
снѣ́сте блага̑ѧ, и҆ наслади́тсѧ во благи́хъ дꙋша̀ ва́ша. Внꙋши́те ᲂу҆ши́ма
ва́шима, и҆ послѣ́дꙋйте пꙋтє́мъ мои́мъ. Оу҆слы́шите менѐ, и҆ жива̀ бꙋ́детъ во
благи́хъ дꙋша̀ ва́ша, и҆ завѣща́ю ва́мъ завѣ́тъ вѣ́чный, и҆ призови́те. Внегда́
же а҆́ще прибли́житесѧ мнѣ̀, да ѡ҆ста́витъ нечести́вый пꙋти̑ своѧ̑, и҆ мꙋ́жъ
беззако́нный совѣ́ты своѧ̑, и҆ ѡ҆брати́тесѧ ко мнѣ̀, и҆ поми́лꙋю ва́съ, и҆
ѡ҆ста́влю грѣхѝ ва́шѧ. Не сꙋ́ть бо совѣ́ти моѝ, ꙗ҆́коже совѣ́ти ва́ши, ни
ꙗ҆́коже пꙋтїѐ ва́ши пꙋтїѐ моѝ, глаго́летъ гдⷭ҇ь. Но ꙗ҆́коже ѿстои́тъ нб҃о ѿ
землѝ, та́кѡ ѿстои́тъ пꙋ́ть мо́й ѿ пꙋте́й ва́шихъ, и҆ ᲂу҆мышлє́нїѧ ва́ша ѿ
мы́сли моеѧ̀. Ꙗ҆́коже бо а҆́ще сни́детъ до́ждь, и҆лѝ снѣ́гъ съ нб҃сѐ, и҆ не
возврати́тсѧ ѿтꙋ́дꙋ, до́ндеже ᲂу҆пои́тъ <<р҃і: 219>>зе́млю, и҆ и҆зрасти́тъ, и҆
прозѧ́бнетъ, и҆ да́стъ сѣ́мѧ сѣ́ющемꙋ, и҆ хлѣ́бъ въ снѣ́дь: Си́це бꙋ́детъ
глаго́лъ мо́й, и҆́же а҆́ще и҆зы́детъ и҆з̾ ᲂу҆́стъ мои́хъ, не возврати́тсѧ ко
мнѣ̀ то́щъ, до́ндеже сконча́етъ всѧ̑, є҆ли̑ка восхотѣ́хъ, и҆ и҆спра́влю пꙋти̑
твоѧ̀, и҆ за́пѡвѣди моѧ̀. Съ весе́лїемъ бо и҆зы́дете, и҆ съ ра́достїю
наꙋчи́тесѧ: го́ры бо и҆ хо́лми возска́чꙋтъ, ждꙋ́ще ва́съ въ ра́дости, и҆ всѧ̀
древа̀ сє́льнаѧ воспле́щꙋтъ вѣ́твьми. И҆ вмѣ́стѡ дра́чїѧ взы́детъ кѷпарі́съ,
вмѣ́стѡ же кропи́вы взы́детъ мѷрсі́на: и҆ бꙋ́детъ гдⷭ҇ь во и҆́мѧ, и҆ въ
зна́менїе вѣ́чное, и҆ не ѡ҆скꙋдѣ́етъ, глаго́летъ гдⷭ҇ь бг҃ъ ст҃ы́й і҆и҃левъ.

*При́тчей чте́нїе. [Глава̀ ѳ҃.]*

~Премꙋ́дрость созда̀ себѣ̀ до́мъ, и҆ ᲂу҆твердѝ столпѡ́въ се́дмь. Закла̀ своѧ̀
же́ртвєннаѧ, и҆ растворѝ въ ча́ши свое́й вїно̀, и҆ ᲂу҆гото́ва свою̀ трапе́зꙋ.
Посла̀ своѧ̀ рабы̑, созыва́ющи съ высо́кимъ проповѣ́данїемъ на ча́шꙋ,
глаго́лющи: И҆́же є҆́сть безꙋ́менъ, да ᲂу҆клони́тсѧ ко мнѣ̀. И҆ тре́бꙋющымъ
ᲂу҆ма̀ речѐ: прїиди́те, ꙗ҆ди́те мо́й хлѣ́бъ и҆ пі́йте вїно̀, є҆́же раствори́хъ
ва́мъ. Ѡ҆ста́вите безꙋ́мїе, и҆ жи́ви бꙋ́дете: и҆ взыщи́те ра́зꙋма, да поживетѐ,
и҆ и҆спра́вите ра́зꙋмъ въ вѣ́дѣнїи. Наказꙋ́ѧй ѕлы̑ѧ, прїи́метъ себѣ̀ безче́стїе:
ѡ҆блича́ѧй же нечести́ваго, поро́чна сотвори́тъ себѐ: ѡ҆бличє́нїѧ бо
нечести́вомꙋ ра̑ны є҆мꙋ̀. Не ѡ҆блича́й ѕлы́хъ, да не возненави́дѧтъ тебѐ:
ѡ҆блича́й премꙋ́дра, и҆ возлю́битъ тѧ̀. Да́ждь премꙋ́дромꙋ винꙋ̀, и҆ премꙋ́дршїй
бꙋ́детъ: сказꙋ́й пра́ведномꙋ, и҆ приложи́тъ прїима́ти. Нача́ло премꙋ́дрости,
стра́хъ гдⷭ҇нь, и҆ совѣ́тъ ст҃ы́хъ ра́зꙋмъ: разꙋмѣ́ти бо зако́нъ, по́мысла
є҆́сть <<ра҃і: 221>> блага́гѡ. Си́мъ бо ѻ҆́бразомъ мно́гое поживе́ши вре́мѧ и҆
приложа́тсѧ тебѣ̀ лѣ̑та живота̀.

*Та́же, є҆ктенїа̀:* ~Рце́мъ всѝ: *и҆ возгла́съ. Та́же:* ~Сподо́би гдⷭ҇и:
*Посе́мъ:* ~И҆спо́лнимъ вече́рнюю:

*На __стїхо́внѣ__ стїхи̑ры самогла́сны, гла́съ а҃. І҆ѡа́нна мона́ха:*

~Пѧтдесѧ́тницы наста̀ дне́й преполове́нїе, въ не́мже хрⷭ҇то́съ ѡ҆бнажи́въ
малови́днѡ бж҃е́ственнꙋю си́лꙋ, разсла́бленнаго стѧгнꙋ̀ сло́вомъ, того̀ ѿ ѻ҆дра̀
возста́вивъ, и҆ бг҃олѣ́пнѡ чꙋдотворѧ́й въ зда́нномъ тѣ́лѣ, человѣ́кѡмъ дарова̀
вѣ́чный живо́тъ, и҆ ве́лїю ми́лость.

*Сті́хъ:* ~Помѧнѝ со́нмъ тво́й, є҆го́же стѧжа́лъ є҆сѝ и҆спе́рва.

~Во ст҃и́лище прише́лъ є҆сѝ премꙋ́дросте бж҃їѧ, преполовлѧ́ющꙋсѧ пра́здникꙋ,
ᲂу҆чѧ̀ и҆ ѡ҆блича́ѧ непокори̑выѧ і҆ꙋдє́и, фарїсє́и и҆ кни́жники, и҆ вопїѧ̀ со
дерзнове́нїемъ къ ни́мъ: жа́ждай да грѧде́тъ ко мнѣ̀, и҆ пїе́тъ во́дꙋ живо́тнꙋю,
и҆ не вжа́ждетъ во вѣ́къ: вѣ́рꙋѧй мое́й бла́гости, рѣ́ки потекꙋ́тъ и҆з̾ чре́ва
є҆гѡ̀ жи́зни вѣ́чныѧ. ѽ бла́гости и҆ благоꙋтро́бїѧ твоегѡ̀ хрⷭ҇тѐ бж҃е на́шъ,
сла́ва тебѣ̀!

*Гла́съ в҃.*

*Сті́хъ:* Бг҃ъ же цр҃ь на́шъ пре́жде вѣ́ка, содѣ́ла спасе́нїе:

~Є҆гда̀ преполове́нїе пра́здника наста̀, взы́де і҆и҃съ во ст҃и́лище, и҆
ᲂу҆ча́ше непокори́выѧ і҆ꙋдє́и, глаго́лѧ: жа́ждай да грѧде́тъ ко мнѣ̀, и҆ пїе́тъ
во́дꙋ живо́тнꙋю, вѣ́чнꙋю, и҆ не вжа́ждетсѧ во вѣ́къ. вѣ́рꙋѧй въ мѧ̀, рѣ́ки
потекꙋ́тъ и҆з̾ чре́ва є҆гѡ̀, и҆ и҆мѣ́ти бꙋ́детъ свѣ́тъ живо́тный. <<ра҃і ѡ҆б.:
222>>

*Сла́ва, и҆ ны́нѣ: гла́съ и҃:*

~Преполови́вшꙋсѧ пра́здникꙋ, ᲂу҆ча́щꙋ тѝ сп҃се, глаго́лахꙋ і҆ꙋде́є: ка́кѡ се́й
вѣ́сть пи́смена, не ᲂу҆чи́всѧ; не разꙋмѣ́юще, ꙗ҆́кѡ ты̀ є҆сѝ премꙋ́дрость
ᲂу҆стро́ившаѧ мі́ръ, сла́ва тебѣ̀.

*По* ~Ны́нѣ ѿпꙋща́еши: *и҆ по* ~Ѻ҆́ч҃е на́шъ:

*Тропа́рь, гла́съ и҃:*

~Преполови́вшꙋсѧ пра́здникꙋ, жа́ждꙋщꙋю дꙋ́шꙋ мою̀ бл҃гоче́стїѧ напо́й вода́ми,
ꙗ҆́кѡ всѣ̑мъ сп҃се возопи́лъ є҆сѝ: жа́ждай да грѧде́тъ ко мнѣ̀ и҆ да пїе́тъ,
и҆сто́чниче жи́зни на́шеѧ хрⷭ҇тѐ бж҃е, сла́ва тебѣ̀.

*Та́же і҆ере́й:* ~Премꙋ́дрость. *И҆ ѿпꙋ́стъ по ѻ҆бы́чаю.*

[зрѝ] *На повече́рїи ст҃а́гѡ рѧдова́гѡ пое́мъ стїхи̑ры, и҆ канѡ́нъ. Конда́къ
пра́здника. На полꙋ́нощницѣ по а҃-мъ трист҃о́мъ тропа́рь пра́здника. По в҃-мъ
трист҃о́мъ конда́къ пра́здника. Та́же,* ~Гдⷭ҇и поми́лꙋй в҃і. *И҆ ѿпꙋ́стъ.
Моли́твы заꙋпоко́йныѧ:* ~Помѧнѝ гдⷭ҇и въ наде́жди: не глаго́лемъ.

*Въ сре́дꙋ преполове́нїѧ, на ᲂу҆́трени,*

*на* ~Бг҃ъ гдⷭ҇ь: *тропа́рь пра́здника, три́жды. По а҃-мъ стїхосло́вїи
сѣда́ленъ, гла́съ д҃. Подо́бенъ:* ~Ско́рѡ предварѝ:

~Всѣ́хъ серде́цъ помышлє́нїѧ вѣ́дый, посредѣ̀ ст҃и́лища ста́въ взыва́ше
лжи̑вымъ глаго́лѧ и҆́стинꙋ: что̀ и҆́щете ᲂу҆би́ти мѧ̀ животода́вца, пра́здникꙋ
преполовлѧ́ющꙋсѧ, вопїѧ̀ де́рзостнѡ; не на лица̀ зрѧ́ще сꙋ́дъ сꙋди́те
законопрестꙋ̑пницы.

*Сла́ва, и҆ ны́нѣ: то́йже.*

*И҆ чте́нїе въ толкова́нїи є҆ѵⷢ҇лїа і҆ѡа́нна.* <<рв҃і: 223>>

*По в҃-мъ стїхосло́вїи сѣда́ленъ, гла́съ є҃.*

*Подо́бенъ:* ~Собезнача́льное сло́во:

~Влⷣка всѣ́хъ во хра́мѣ стоѧ̀, пра́здникꙋ преполови́вшꙋсѧ пѧтдесѧ́тницы
честны́ѧ, є҆вре́ємъ бесѣ́дꙋѧ, ѡ҆блича́ше ꙗ҆́вѣ въ дерзнове́нїи мно́зѣ, ꙗ҆́кѡ
цр҃ь сы́й и҆ бг҃ъ, мꙋчи́тельство тѣ́хъ де́рзостное: на́мъ же всѣ̑мъ да́рꙋетъ за
благоꙋтро́бїе, ве́лїю ми́лость.

*Сла́ва, и҆ ны́нѣ: то́йже.*

*Та́же,* ~Воскрⷭ҇нїе хрⷭ҇то́во: *и҆ ѱало́мъ н҃.*

*Канѡ́на пра́здника два̀ со і҆рмосы̀ на д҃і. Пе́рвый со і҆рмосы̀ на и҃, вторы́й
на ѕ҃. Послѣди́ же катава́сїа, і҆рмо́съ втора́гѡ канѡ́на, ѻ҆́ба ли́ка вкꙋ́пѣ.*

*КАНѠ́НЪ, гла́съ д҃,*

*гдⷭ҇и́на ѳеофа́на, є҆гѡ́же краестро́чїе сїѐ:*

~Преполове́нїе пра́здникѡвъ превели́кихъ похвалю̀.

*Пѣ́снь а҃.*

*І҆рмо́съ:* ~Мо́рѧ чермнꙋ́ю пꙋчи́нꙋ, невла́жными стопа́ми, дре́внїй
пѣшеше́ствовавъ і҆и҃ль, крⷭ҇тоѻбра́зными мѡѷсе́овыма рꙋка́ма, а҆мали́ковꙋ си́лꙋ
въ пꙋсты́ни побѣди́лъ є҆́сть.

~Вє́лїѧ ꙗ҆̀же па́че ᲂу҆ма̀ влⷣко, бжⷭ҇твеннагѡ твоегѡ̀ воплоще́нїѧ,
бл҃годѣѧ̑нїѧ сїѧ́ютъ на́мъ, да́рове же и҆ бл҃года̑ти, и҆ бжⷭ҇твенныѧ свѣ́тлѡсти,
бл҃гопода́тнѡ и҆стека́ющыѧ.

~Прише́лъ є҆сѝ хрⷭ҇тѐ, свѣ́тлѡсти бж҃ества̀ и҆спꙋща́ѧ, пра́здника посредѣ̀
ꙗ҆вле́ннѡ: пра́здникъ бо ра́достный спаса́емыхъ є҆сѝ, и҆ спасе́нїѧ на́шегѡ
хода́тай.

~Премꙋ́дрость, пра́вда, гдⷭ҇и, и҆ и҆збавле́нїе ᲂу҆ бг҃а ты̀ бы́лъ є҆сѝ на́мъ, ѿ
землѝ къ нбⷭ҇ной преводѧ̀ высотѣ̀, и҆ дх҃ъ бж҃е́ственный да́рꙋѧ. <<рв҃і ѡ҆б.:
224>>

~Пло́ть твоѧ̀ и҆стлѣ́нїѧ во гро́бѣ не ви́дѣ, влⷣко, но ꙗ҆́кѡ соста́висѧ кромѣ̀
сѣ́мене, тлѣ́нїѧ не прїѧ́тъ, послѣ́дованїю є҆стества̀, пресꙋ́щественнѡ не
рабо́тавшаѧ.

*ДРꙊГІ́Й КАНѠ́НЪ,*

*творе́нїе гдⷭ҇и́на а҆ндре́а кри́тскагѡ, гла́съ и҃.*

*Пѣ́снь а҃.*

*І҆рмо́съ:* ~Мо́ре ѡ҆гꙋсти́лъ є҆сѝ:

~Ꙗ҆зы́цы восплещи́те, є҆вре́и воспла́чите, животода́вецъ бо хрⷭ҇то́съ, ᲂу҆́зы
а҆́довы расто́рже, и҆ мє́ртвыѧ воскресѝ, и҆ недꙋ́ги и҆сцѣлѝ сло́вомъ: се́й
є҆́сть бг҃ъ на́шъ, да́вый жи́знь вѣ́рꙋющымъ во и҆́мѧ є҆гѡ̀.

~Чꙋ́до показа́лъ є҆сѝ, во́дꙋ въ вїно̀ преше́дшꙋю, во є҆гѵ́птѣ рѣ́ки преложи́вый
влⷣко въ кро́вь, и҆ мє́ртвыѧ воскреси́лъ є҆сѝ, зна́менїе сїѐ второ́е сконча́въ.
сла́ва сп҃се несказа́нномꙋ твоемꙋ̀ совѣ́тꙋ: сла́ва и҆стоща́нїю твоемꙋ̀, и҆́мже
ѡ҆бнови́лъ є҆сѝ на́съ.

~Стрꙋѧ̀ приснотекꙋ́щаѧ сы́й гдⷭ҇и жи́зни и҆́стинныѧ, ты̀ є҆сѝ воскресе́нїе
на́ше: хотѧ̀ трꙋди́лсѧ є҆сѝ сп҃се мо́й, и҆ во́лею вжа́ждалсѧ є҆сѝ, зако́нѡмъ
є҆стества̀ повинꙋ́ѧсѧ, и҆ въ сѷха́рь ше́дъ пло́тїю, воды̀ проси́лъ є҆сѝ ᲂу҆
самарѧны́ни пи́ти.

~Хлѣ́бы бл҃гослови́лъ є҆сѝ, ры̑бы ᲂу҆мно́жилъ є҆сѝ, непостижи́мый бж҃е, и҆
лю́ди насы́тилъ є҆сѝ незави́стнѡ, и҆ и҆сто́чникъ приснотекꙋ́щїй премꙋ́дрость,
жа́ждꙋщымъ ѡ҆бѣща́лъ є҆сѝ. ты̀ є҆сѝ сп҃съ бг҃ъ на́шъ, да́вый живо́тъ вѣ́рꙋющымъ
во и҆́мѧ твоѐ.

*Сла́ва: трⷪ҇ченъ:*

~Трѝ собезнача́льны сла́влю и҆ сопресто́льны, ѻ҆ц҃а̀ <<рг҃і: 225>> безнача́льна
бг҃а, и҆ сн҃а собезнача́льна, и҆ дх҃а соприсносꙋ́щна сн҃ꙋ, є҆ди́но
трїѷпоста́сное сꙋщество̀: є҆ди́но нача́ло пребезнача́льное пою̀, безнача́льнагѡ
бж҃ества̀ и҆ сꙋщества̀ чтꙋ̀.

*И҆ ны́нѣ: бг҃оро́диченъ.*

~Є҆ди́на вмѣсти́ла є҆сѝ зижди́телѧ твоего̀ бг҃ороди́тельнице во чре́вѣ, и҆
пло́тїю родила̀ є҆сѝ неизрече́ннѡ, и҆ дв҃а пребыла̀ є҆сѝ, ничто́же дѣ́вствꙋ
ѡ҆скверни́вшꙋсѧ. сего̀ чⷭ҇таѧ, ꙗ҆́кѡ сн҃а твоего̀ и҆ бг҃а непреста́ннѡ молѝ ѡ҆
ста́дѣ твое́мъ при́снѡ.

*Катава́сїа:* ~Мо́ре ѡ҆гꙋсти́лъ є҆сѝ, погрꙋзи́вый со ѻ҆рꙋ́жїемъ го́рдаго
фараѡ́на, и҆ лю́ди спа́слъ є҆сѝ немо́креннѡ гдⷭ҇и, и҆ вве́лъ є҆сѝ ѧ҆̀ въ го́рꙋ
ст҃ы́ни, вопїю́щыѧ: пои́мъ тебѣ̀ бг҃ꙋ на́шемꙋ пѣ́снь побѣ́днꙋю, ꙗ҆́кѡ
просла́висѧ.

*Пѣ́снь г҃.*

*І҆рмо́съ:* ~Весели́тсѧ ѡ҆ тебѣ̀ цр҃ковь твоѧ̀ хрⷭ҇тѐ, зовꙋ́щи: ты̀ моѧ̀
крѣ́пость гдⷭ҇и, и҆ прибѣ́жище и҆ ᲂу҆твержде́нїе.

~Во́дъ животво́рныхъ и҆сто́чники ѿве́рзлъ є҆сѝ цр҃кви, а҆́ще кто̀ жа́ждетъ,
ᲂу҆се́рднѡ да прихо́дитъ и҆ пїе́тъ, вопїѧ̀ бл҃же.

*Ѿ* землѝ ᲂу҆́бѡ на нб҃о вознести́сѧ, проѧвле́ннѡ глаго́лалъ є҆сѝ: съ нб҃се́ же
дх҃а посла́ти ѡ҆бѣща́лъ є҆сѝ ст҃а́го.

~Є҆стество́мъ животворѧ́й, и҆ ѿ дв҃ы роди́выйсѧ гдⷭ҇ь, всѣ̑мъ вѣ̑рнымъ дарова̀
безсме́ртїе, ꙗ҆́кѡ бл҃гоꙋтро́бенъ.

*И҆́нъ.*

*І҆рмо́съ:* ~Оу҆тверди́сѧ се́рдце моѐ во гдⷭ҇ѣ:

~Не и҆́же на лицѐ сꙋ́дъ сꙋди́те і҆ꙋде́є, ᲂу҆чѧ̀ глаго́лаше влⷣка, є҆гда̀
прїи́де во ст҃и́лище, ꙗ҆́коже пи́сано є҆́сть, преполови́вшꙋсѧ зако́нномꙋ
пра́здникꙋ. <<рг҃і ѡ҆б.: 226>>

~Не и҆́же на лицѐ сꙋ́дъ сꙋди́те і҆ꙋде́є: хрⷭ҇то́съ бо прїи́де, є҆го́же
нарица́хꙋ проро́цы ѿ сїѡ́на грѧдꙋ́ща. и҆ мі́ръ взыва́юща.

~А҆́ще и҆ словесє́мъ не вѣ́рꙋете і҆ꙋде́є, дѣлѡ́мъ вѣ́рꙋйте влⷣки: что̀
прельща́етесѧ, ѿмета́ющесѧ ст҃а́гѡ, є҆го́же написа̀ въ зако́нѣ мѡѷсе́й;

~А҆́ще мессі́и всѧ́кѡ подоба́етъ прїитѝ і҆ꙋде́є, хрⷭ҇то́съ же прїи́де ны́нѣ
мессі́а: что̀ прельща́етесѧ, ѿмета́ющесѧ пра́веднагѡ, є҆го́же написа̀ въ зако́нѣ
мѡѷсе́й,

*Сла́ва, трⷪ҇ченъ:*

~Тебѣ̀ покланѧ́емсѧ ѻ҆́ч҃е, безнача́льный сꙋщество́мъ, пое́мъ безнача́льнаго
сн҃а твоего̀, и҆ дх҃а благоче́стнѡ всест҃а́го, ꙗ҆́кѡ є҆ди́наго трѝ, є҆стество́мъ
бг҃а.

*И҆ ны́нѣ: бг҃оро́диченъ:*

~Є҆ди́нъ ѿ трⷪ҇цы сы́й бы́въ, пло́ть ви́дѣлсѧ є҆сѝ, не прело́жь гдⷭ҇и
сꙋщества̀, нижѐ ѡ҆пали́въ ро́ждшїѧ нетлѣ́нное чре́во, бг҃ъ сы́й ве́сь и҆ ѻ҆́гнь.

*Катава́сїа:* ~Оу҆тверди́сѧ се́рдце моѐ во гдⷭ҇ѣ, вознесе́сѧ ро́гъ мо́й въ бз҃ѣ
мое́мъ, разшири́шасѧ на врагѝ моѧ̑ ᲂу҆ста̀ моѧ̀, возвесели́хсѧ ѡ҆ спасе́нїи
твое́мъ.

*Сѣда́ленъ, гла́съ и҃. Подо́бенъ:* ~Премꙋ́дрости сло́ва:

~Стоѧ̀ посредѣ̀ свѧти́лища, преполовлѧ́ющꙋсѧ бж҃е́ственнѡ пра́здникꙋ, жа́ждай
взыва́лъ є҆сѝ, да грѧде́тъ ко мнѣ̀ и҆ пїе́тъ: пїѧ́й бо ѿ сеѧ̀ бж҃е́ственныѧ
моеѧ̀ воды̀, рѣ́ки и҆з̾ чре́ва и҆сточи́тъ велѣ́нїй мои́хъ: а҆ и҆́же вѣ́рꙋетъ въ
мѧ̀, по́сланнаго ѿ бж҃е́ственнагѡ роди́телѧ, со мно́ю просла́витсѧ. сегѡ̀ ра́ди
вопїе́мъ тѝ: сла́ва тебѣ̀ хрⷭ҇тѐ бж҃е, ꙗ҆́кѡ бога́тнѡ и҆злїѧ́лъ є҆сѝ во́ды
твоегѡ̀ человѣколю́бїѧ рабѡ́мъ твои́мъ. <<рд҃і: 227>>

*Сла́ва, и҆ ны́нѣ: Подо́бенъ:*

~Премꙋ́дрости во́дꙋ и҆ жи́зни, и҆сточа́ѧ мі́рови, всѣ́хъ сп҃се призыва́еши
почерпстѝ спасе́нїѧ во́ды: бжⷭ҇твенный бо зако́нъ тво́й прїи́мъ человѣ́къ, въ
себѣ̀ ᲂу҆гаша́етъ пре́лести ᲂу҆́глїе, ѿѻнꙋ́дꙋже во вѣ́ки не вжа́ждетъ, ни
преста́нетъ насыще́нїѧ твоегѡ̀ влⷣко цр҃ю̀ пренебе́сный. сегѡ̀ ра́ди сла́вимъ
держа́вꙋ твою̀ хрⷭ҇тѐ бж҃е, прегрѣше́нїй ѡ҆ставле́нїе просѧ́ще низпосла́ти
бога́тнѡ рабѡ́мъ твои́мъ.

*Пѣ́снь д҃.*

*І҆рмо́съ:* ~Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце пра́ведное,
ста̀ въ чи́нѣ свое́мъ, досто́йнѡ взыва́ющи: сла́ва си́лѣ твое́й гдⷭ҇и.

~Растерза́въ сме́рти врата̀ си́лою твое́ю, пꙋти̑ жи́зни сказа́лъ є҆сѝ,
безсме́ртїѧ же двє́ри ѿве́рзлъ є҆сѝ, вѣ́рою зовꙋ́щымъ: сла́ва си́лѣ твое́й
гдⷭ҇и.

~Преполове́нїе всѣ́хъ и҆ коне́цъ и҆мѣ́ѧй, и҆ нача̑ла ꙗ҆́кѡ безнача́ленъ
ѡ҆бдержа́й, ста́лъ є҆сѝ посредѣ̀ вопїѧ̀: бж҃е́ственныхъ бг҃омꙋ́дрїи прїиди́те
дарѡ́въ наслади́тесѧ.

~Ꙗ҆́кѡ бг҃ъ и҆ всѣ́хъ и҆мѣ́ѧй вла́сть, ꙗ҆́кѡ си́ленъ держа́вꙋ низложи́въ
сме́рти, посла́ти ѡ҆бѣща́лсѧ є҆сѝ хрⷭ҇тѐ дх҃а ст҃а́го, ѿ ѻ҆ц҃а̀ происходѧ́щаго.

*Бг҃оро́диченъ:*

~Дае́ши бога́тнѡ бл҃года́ть тебѐ пою́щымъ, и҆ и҆з̾ тебѐ ро́ждшагосѧ превѣ́чнаго
сло́ва, мт҃и неискꙋсобра́чнаѧ, прегрѣше́нїй ѡ҆ставле́нїе си̑мъ просѧ́щи,
пречи́стаѧ.

*И҆́нъ.*

*І҆рмо́съ:* ~Проро́къ а҆ввакꙋ́мъ: <<рд҃і ѡ҆б.: 228>>

~А҆́ще мессі́и подоба́етъ прїитѝ: мессі́а же хрⷭ҇то́съ є҆́сть, беззако́ннїи,
что̀ не вѣ́рꙋете є҆мꙋ̀; сѐ прїи́де, и҆ свидѣ́тельствꙋетъ, ꙗ҆̀же то́й твори́тъ:
во́дꙋ вїно̀ сотворѝ, разсла́бленнаго сло́вомъ стѧгнꙋ̀.

~Не разꙋмѣ́юще писа́нїй, прельща́етесѧ всѝ вы̀ є҆вре́и беззако́ннїи: вои́стиннꙋ
бо прїи́де хрⷭ҇то́съ, и҆ всѣ́хъ просвѣтѝ, и҆ въ ва́съ показа̀ мнѡ́гаѧ зна́мєнїѧ,
и҆ чꙋдеса̀, и҆ всꙋ́е ѿрица́етесѧ и҆́стиннагѡ живота̀.

~Є҆ди́но дѣ́ло показа́хъ ва́мъ, и҆ всѝ ᲂу҆жѐ дивите́сѧ, взыва́ше і҆ꙋде́ємъ
хрⷭ҇то́съ. вы̀ ѡ҆брѣ́зꙋете и҆ въ сꙋббѡ́тꙋ человѣ́ка, речѐ: мене́ же что̀
ѡ҆клевета́ете про́чее, воздви́гшаго сло́вомъ разсла́бленнаго;

~Дѣла̀ сотвори́хъ мнѡ́гаѧ, и҆ ко́егѡ ра́ди дѣ́ла ка́менїемъ бїете́ мѧ;
і҆ꙋде́ємъ хрⷭ҇то́съ, ѡ҆блича́ѧ, взыва́ше: є҆да̀ занѐ человѣ́ка здра́ва всего̀
сло́вомъ сотвори́хъ, не сꙋди́те на лицѐ человѣ́цы.

~Во а҆по́столѣхъ дѣ́йствꙋѧй, и҆ во проро́цѣхъ са́мъ почива́ѧй съ дх҃омъ,
безнача́льное рожде́нїе ѻ҆те́ческагѡ є҆стества̀ хрⷭ҇тѐ, ꙗ҆зы́ки къ позна́нїю
возве́лъ є҆сѝ зна́меньми твои́ми.

*Сла́ва: трⷪ҇ченъ:*

~Трⷪ҇це нераздѣ́льнаѧ є҆ди́нице, безнача́льне ѻ҆́ч҃е, сн҃е и҆ дш҃е ст҃ы́й, во
є҆ди́ницѣ трⷪ҇ца равноче́стнаѧ, сопресто́льнаѧ, животворѧ́щаѧ, несозда́нный
бж҃е, спаса́й воспѣва́ющыѧ тѧ̀, и҆ и҆зба́ви ѿ бѣ́дъ и҆ скорбе́й.

*И҆ ны́нѣ: бг҃оро́диченъ:*

~Во чре́вѣ твое́мъ, бг҃а неѡпи́саннѡ вмѣсти́вшаѧ, бг҃оневѣ́сто дв҃о мт҃и
чи́стаѧ, не преста́й молѧ́щи ѡ҆ на́съ, <<рє҃і: 229>> ꙗ҆́кѡ да тобо́ю и҆зба́вимсѧ
ѿ ѡ҆бстоѧ́нїй, къ тебѣ́ бо при́снѡ прибѣга́емъ.

*Катава́сїа: і҆рмо́съ:* Прⷪ҇ро́къ а҆ввакꙋ́мъ ᲂу҆́мныма ѻ҆чи́ма прови́дѣ гдⷭ҇и,
прише́ствїе твоѐ, тѣ́мъ и҆ вопїѧ́ше: ѿ ю҆́га прїи́детъ бг҃ъ, сла́ва си́лѣ
твое́й, сла́ва снизхожде́нїю твоемꙋ̀.

*Пѣ́снь є҃.*

*І҆рмо́съ:* ~Ты̀ гдⷭ҇и мо́й, свѣ́тъ въ мі́ръ прише́лъ є҆сѝ, свѣ́тъ свѧты́й,
ѡ҆браща́ѧй и҆з̾ мра́чна невѣ́дѣнїѧ, вѣ́рою воспѣва́ющыѧ тѧ̀.

~Бж҃е́ственныхъ пра́здникѡвъ преполове́нїѧ дости́гше, соверше́нною
бж҃е́ственною добродѣ́телїю ѡ҆бꙋчи́тисѧ потщи́мсѧ бг҃омꙋ́дрїи.

~Ꙗ҆́кѡ вои́стиннꙋ сщ҃е́нное настоѧ́щее торжество̀ преполове́нїе: превели́кихъ
бо пра́здникѡвъ ко́рень, и҆ свѣ́титсѧ ѻ҆бою́дꙋ.

*Бг҃оро́диченъ:*

~Оу҆́мъ а҆рха́гг҃льскїй не мо́жетъ разꙋмѣ́ти твоѐ неизрече́нное и҆з̾ дв҃ы и҆
пречⷭ҇тое ржⷭ҇тво̀, сп҃се многоми́лостиве.

*И҆́нъ. І҆рмо́съ:* ~Гдⷭ҇и бж҃е на́шъ, ми́ръ да́ждь на́мъ:

~Чꙋдесы̀ ᲂу҆краси́лъ є҆сѝ а҆по́столы твоѧ̑, дивесы̀ возвели́чилъ є҆сѝ
ᲂу҆ченикѝ, во все́мъ мі́рѣ просла́вивъ сп҃се на́шъ, и҆ да́въ и҆̀мъ ца́рствїе
твоѐ.

~Всѧ̑ просвѣти́ша землѝ концы̀ ᲂу҆ченицы̀, чꙋдесы̀ и҆ ᲂу҆че́ньми, и҆
разли́чными ѻ҆́бразы сло́во проповѣ́давше, хрⷭ҇тѐ сп҃се, ца́рствїѧ твоегѡ̀.

~Хвалꙋ̀ возсыла́емъ ца́рствїю твоемꙋ̀, пѣ́нїе же тебѣ̀ прино́симъ, на́съ ра́ди
на землѝ ꙗ҆ви́вшемꙋсѧ, и҆ мі́ръ просвѣти́вшемꙋ, и҆ а҆да́ма воззва́вшемꙋ. <<рє҃і
ѡ҆б.: 230>>

*Сла́ва: трⷪ҇ченъ:*

~Сла́ва тебѣ̀, ѻ҆́ч҃е ст҃ы́й, бж҃е нерожде́нне: сла́ва тебѣ̀, сло́ве безлѣ́тне
є҆диноро́дне: сла́ва тебѣ̀, дш҃е бж҃е́ственне и҆ сопресто́льне, и҆ є҆диносꙋ́щне
ѻ҆ц҃ꙋ̀ и҆ сн҃ꙋ.

*И҆ ны́нѣ: бг҃оро́диченъ:*

~Бы́сть чре́во твоѐ ст҃а́ѧ трапе́за, и҆мꙋ́щаѧ нбⷭ҇ный хлѣ́бъ: ѿ негѡ́же всѧ́къ
ꙗ҆ды́й не ᲂу҆мира́етъ, ꙗ҆́коже речѐ всѣ́хъ бг҃ороди́тельнице пита́тель.

*Катава́сїа:* ~Гдⷭ҇и бж҃е на́шъ, ми́ръ да́ждь на́мъ: гдⷭ҇и бж҃е на́шъ, стѧжи́
ны: гдⷭ҇и, ра́звѣ тебѐ и҆но́гѡ не вѣ́мы, и҆́мѧ твоѐ и҆менꙋ́емъ.

*Пѣ́снь ѕ҃.*

*І҆рмо́съ:* ~Пожрꙋ́ ти со гла́сомъ хвале́нїѧ гдⷭ҇и, цр҃ковь вопїе́тъ тѝ, ѿ
бѣсо́вскїѧ кро́ве ѡ҆чи́щшисѧ, ра́ди ми́лости ѿ ре́бръ твои́хъ и҆сте́кшею
кро́вїю.

~Преполове́нїе пѧтдесѧ́тницы наста̀ дне́сь, ѿсю́дꙋ бж҃е́ственныѧ ᲂу҆́бѡ па́схи,
бж҃е́ственнѣйшею свѣ́тлостїю ѡ҆зари́вшеесѧ, ѿѻнꙋ́дꙋже ᲂу҆тѣ́шителевою
благода́тїю сїѧ́ющее.

~Глаго́лалъ є҆сѝ въ хра́мѣ хрⷭ҇тѐ предстоѧ̀, і҆ꙋдє́йскимъ собо́рѡмъ свою̀
сла́вꙋ ѿкрыва́ѧ, и҆ пред̾ѧвлѧ́ѧ сро́дство къ роди́телю.

*Бг҃оро́диченъ:*

~Бꙋ́ди мѝ предста́тельница, и҆ стѣна̀ нерꙋши́маѧ, ѿ мїрски́хъ мѧ̀ собла́знѡвъ
и҆збавлѧ́ющаѧ, є҆ди́на бг҃ороди́тельнице, и҆ бж҃е́ственнымъ свѣтоли́тїемъ
ѡ҆свѣща́ющаѧ.

*И҆́нъ. І҆рмо́съ:* ~Ꙗ҆́кѡ во́ды морскі́ѧ:

~Всѧ̀ содержа́й концы̀, возше́лъ є҆сѝ і҆и҃се, и҆ ᲂу҆чи́лъ є҆сѝ <<рѕ҃і: 231>> во
свѧти́лищи наро́ды сло́вꙋ и҆́стины, пра́здникꙋ преполовлѧ́ющꙋсѧ, ꙗ҆́коже
і҆ѡа́ннъ вопїе́тъ.

~Ѿве́рзлъ є҆сѝ ᲂу҆стнѣ̀ твоѝ влⷣко, проповѣ́далъ є҆сѝ мі́рови безлѣ́тнаго
ѻ҆ц҃а̀, и҆ всест҃а́го дх҃а, сро́дное ѻ҆бо́ихъ хранѧ̀ и҆ по воплоще́нїи.

~Дѣ́ло ѻ҆́ч҃ее соверши́лъ є҆сѝ, дѣ́лы ᲂу҆вѣ́рилъ є҆сѝ словеса̀ твоѧ̑,
и҆сцѣлє́нїѧ соверша́ѧ сп҃се, и҆ зна̑менїѧ, разсла́бленнаго и҆справлѧ́ѧ,
прокажє́нныѧ ѡ҆чища́ѧ, и҆ мє́ртвыѧ воскреша́ѧ.

~Безнача́льный сн҃ъ нача́ло бы́сть, прїе́мъ є҆́же по на́мъ вочеловѣ́чисѧ, и҆
посредѣ̀ пра́здника ᲂу҆ча́ше, глаго́лѧ: притецы́те ко и҆сто́чникꙋ
приснотекꙋ́щемꙋ, жи́знь почерпи́те.

*Сла́ва: трⷪ҇ченъ:*

~Є҆ди́но въ трⷪ҇цѣ бж҃ество̀, сꙋщество̀ трїѷпоста́сное, несозда́нное,
нераздѣ́льное всѝ сла́вимъ, ѻ҆ц҃а̀, и҆ сн҃а, и҆ ст҃а́го дх҃а, ꙗ҆́кѡ трѝ сꙋ́щее,
и҆ є҆ди́но.

*И҆ ны́нѣ: бг҃оро́диченъ:*

~Дв҃ꙋ по ржⷭ҇твѣ̀ пое́мъ тѧ̀, дв҃ꙋ и҆ мт҃рь сла́вимъ тебѐ є҆ди́нꙋ, чи́стаѧ
бг҃оневѣ́сто ѻ҆трокови́це, и҆з̾ тебе́ бо вои́стиннꙋ бг҃ъ воплоти́сѧ, ѡ҆бнови́въ
на́съ.

*Катава́сїа:* ~Ꙗ҆́кѡ во́ды морскі̑ѧ человѣколю́бче, волна́ми жите́йскими
ѡ҆бꙋрева́юсѧ. тѣ́мже ꙗ҆́кѡ і҆ѡ́на, та́кѡ вопїю́ ти: возведѝ ѿ тлѝ живо́тъ мо́й,
бл҃гоꙋтро́бне гдⷭ҇и.

*Конда́къ, гла́съ д҃. Подо́бенъ:* ~Вознесы́йсѧ:

~Пра́здникꙋ зако́нномꙋ преполовлѧ́ющꙋсѧ, всѣ́хъ тво́рче влⷣко, къ предстоѧ́щымъ
глаго́лалъ є҆сѝ хрⷭ҇тѐ бж҃е: прїиди́те и҆ почерпи́те во́дꙋ безсме́ртїѧ. тѣ́мже
тебѣ̀ <<рѕ҃і ѡ҆б.: 232>> припа́даемъ, и҆ вѣ́рнѡ вопїе́мъ: щедро́ты твоѧ̀ да́рꙋй
на́мъ, ты́ бо є҆сѝ и҆сто́чникъ жи́зни на́шеѧ.

*І҆́косъ:*

~Ѡ҆лѧденѣ́вшꙋю мою̀ дꙋ́шꙋ прегрѣше́нїй беззако́ньми тече́ньми твои́хъ крове́й
напо́й, и҆ покажѝ плодоно́снꙋ добродѣ́тельми: ты́ бо ре́клъ є҆сѝ всѣ̑мъ, є҆́же
приходи́ти къ тебѣ̀, сло́ве бж҃їй всест҃ы́й, и҆ во́дꙋ нетлѣ́нїѧ почерпа́ти,
живꙋ́ю же и҆ ѡ҆чища́ющꙋю грѣхѝ, пою́щихъ сла́вное и҆ бж҃е́ственное твоѐ
воста́нїе, подаѧ̀ благі́й съ высоты̀ сше́дшꙋю вои́стиннꙋ ᲂу҆ченикѡ́мъ твои́мъ
дх҃а крѣ́пость, тебѐ бг҃а вѣ́дꙋщымъ: ты́ бо є҆сѝ и҆сто́чникъ жи́зни на́шеѧ.

*Сѷнаѯа́рїй мине́и. Та́же настоѧ́щїй сѷнаѯа́рїй.*

*Стїхѝ:* ~Ста́въ наꙋча́етъ, посредѣ̀ пра́здника,

~Хрⷭ҇то́съ мессі́а средѣ̀ ᲂу҆чи́телей.

~Въ сре́дꙋ разсла́бленнагѡ, пра́здникъ преполове́нїѧ пѧтдесѧ́тницы пра́зднꙋемъ,
по́чести ра́ди вели́кою двою̀ днѝ пра́здникꙋ, па́схи, глаго́лю, и҆
пѧтдесѧ́тницы, ꙗ҆́кѡ ѻ҆бою̀ соединѧ́ющꙋ и҆ совокꙋплѧ́ющъ. Бы́сть же сі́й та́кѡ:
по є҆́же содѣ́лати хрⷭ҇тꙋ̀ на разсла́бленномъ чꙋ́до преесте́ственное, і҆ꙋдє́и
ᲂу҆́бѡ ѡ҆ разсла́бленномъ соблажнѧ́ющесѧ, и҆́бо въ сꙋббѡ́тꙋ содѣ́ѧсѧ, и҆ска́хꙋ
є҆го̀ ᲂу҆би́ти. Бѣжи́тъ ᲂу҆̀бо въ галїле́ю, и҆ въ та́мошнихъ гора́хъ пребыва́ѧ,
пѧтїю̀ хлѣ́бы и҆ двоѝ ры́бꙋ чꙋдодѣ́йствꙋетъ, пѧ́ть ты́сѧщъ мꙋже́й прекормѝ,
ра́звѣ же́нъ и҆ дѣте́й. Пото́мъ же кꙋ́щъ потче́нїю наста́вшꙋ [вели́къ же и҆ то́й
пра́здникъ ᲂу҆ і҆ꙋдє́й], во і҆ерꙋсали́мъ восхо́дитъ, и҆ ѡ҆бхожда́ше сокрове́ннѡ.
Въ преполове́нїи же пра́здника сегѡ̀, во свѧти́лище входѧ̀ ᲂу҆ча́ше: ст҃и́лище
же є҆́сть є҆ди́номꙋ бг҃ꙋ ѡ҆би́телище, и҆дѣ́же любо́вь и҆ ми́ръ, и҆дѣ́же вѣ́ра и҆
цѣломꙋ́дрїе водворѧ́етсѧ. Сегѡ̀ ра́ди и҆ ст҃и́телю бж҃їю слꙋжа́щꙋ бг҃ови, ми́рнꙋ
подоба́етъ бы́ти и҆ кро́ткꙋ, не крадли́вꙋ, не льсти́вꙋ, не сребролюби́вꙋ: да
пре́жде бг҃а въ свою̀ дꙋ́шꙋ <<рз҃і: 233>> всели́тъ, пото́мъ же и҆ лю́ди по
ѻ҆́бразꙋ и҆ по пꙋтѝ своемꙋ̀ счета́етъ. Мо́жетсѧ же нарещѝ и҆ коегѡ́ждо вѣ́рнагѡ
дꙋша̀, ст҃и́лище преѡчище́нно бы́вши: и҆дѣ́же бо вселю́сѧ въ вы̀ и҆ похождꙋ̀,
глаго́летъ гдⷭ҇ь. И҆ всѝ є҆гѡ̀ ᲂу҆че́нїю дивлѧ́хꙋсѧ, зави́дѧще є҆мꙋ̀ глаго́лахꙋ:
ка́кѡ се́й вѣ́сть, писа́нїємъ не наꙋчи́всѧ; но́вый бо а҆да́мъ сы́й, вѣ́дѧше
ꙗ҆́коже и҆ пе́рвый ѻ҆́нъ: всѧ́кїѧ премꙋ́дрости бѧ́ше преиспо́лненъ, и҆ ꙗ҆́коже
бг҃ъ. Па́ки, ропта́хꙋ ᲂу҆́бѡ всѝ, и҆ къ є҆гѡ̀ ᲂу҆бі́йствꙋ бѣ́ша всѝ
ᲂу҆стремлѧ́ющесѧ. хрⷭ҇то́съ же ѡ҆бличє́нїѧ на нѧ̀ ᲂу҆потреблѧ́ѧ, ꙗ҆́кѡ ѡ҆
сꙋббѡ́тѣ ᲂу҆́бѡ сварѧ́щыѧсѧ глаго́лаше: что̀ мѧ̀ и҆́щете ᲂу҆би́ти; ѻ҆ни́ же
глаго́лахꙋ: бѣ́са ли и҆́маши, кто́ тѧ хо́щетъ ᲂу҆би́ти; Ѻ҆́нъ же па́ки къ
прє́днимъ простира́етсѧ: а҆́ще ѡ҆ зако́нѣ сварите́сѧ, глаго́лѧ, что̀ на мѧ̀
ꙗ҆рите́сѧ, занѐ всего̀ человѣ́ка въ сꙋббѡ́тꙋ здра́ва сотвори́хъ; Мѡѷсе́ю и҆ сїѧ̑
законополага́ющꙋ разрꙋша́ти ю҆̀, внегда̀ ѡ҆брѣ́занїѧ ра́ди глаго́летъ. Мнѡ́га
ᲂу҆́бѡ и҆̀мъ ѡ҆ се́мъ бесѣ́довавъ, и҆ показа́въ себѐ да́телѧ зако́нꙋ и҆ ѻ҆ц҃ꙋ̀
ра́вна. И҆ па́че въ послѣ́днїй де́нь вели́кїй пра́здника, ка́менїемъ быва́етъ
мета́емь ѿ ни́хъ, но ка́мень томꙋ̀ ѿню́дъ не коснꙋ́сѧ. є҆гда̀ и҆ мимоходѧ̀
ѿтꙋ́дꙋ, ѡ҆брѣта́етъ человѣ́ка ѿ рожде́нїѧ слѣ́па, и҆ ѻ҆чеса̀ є҆мꙋ̀ да́рꙋетъ.
Вѣ́домо же, ꙗ҆́кѡ трѝ бѧ́хꙋ ᲂу҆ і҆ꙋдє́й преве́лїи пра́здницы. Пе́рвый, па́сха,
и҆́же ᲂу҆́бѡ соверша́етсѧ въ пе́рвомъ мѣ́сѧцѣ, воспомина́нїе и҆мѣ́ѧ, є҆́же въ
чермно́мъ мо́ри прехожде́нїѧ. Вторы́й же, пѧтдесѧ́тница, є҆́же въ пꙋсты́ни
пребыва́нїе, по преше́ствїи чермна́гѡ мо́рѧ помина́ѧй: пѧтдесѧ́тъ бо дні́й
пребыва́хꙋ въ пꙋсты́ни, до́ндеже зако́нъ мѡѷсе́овъ прїи́мꙋтъ, є҆ще́ же и҆ за
по́честь числа̀ седми́чнагѡ, че́стнꙋ ᲂу҆ ни́хъ сꙋ́щꙋ. Тре́тїй же тѣ̑мъ
пра́здникъ, трꙋ́бъ и҆ сѣ́нницъ потчє́нїѧ, помина́нїе творѧ́ще ски́нїи, ю҆́же во
ѻ҆́блацѣ горы̀ ви́дѣвъ мѡѷсе́й, пе́рвымъ древодѣ́лемъ веселе́иломъ водрꙋзи́въ
поста́ви, ꙗ҆́же и҆ въ седмїю̀ сотворѧ́ема бѧ́ше дні́й, сноше́нїю плодѡ́въ
па́мѧть и҆мꙋ́щи, и҆ ᲂу҆покое́нїѧ пꙋсты́ннагѡ. Є҆гда́ же твори́мꙋ томꙋ̀
пра́здникꙋ, ста́въ і҆и҃съ вели́кимъ гла́сомъ воззва̀: а҆́ще кто̀ жа́ждетъ, да
грѧде́тъ ко мнѣ̀ и҆ пїе́тъ. Є҆лма̀ ᲂу҆́бѡ во ᲂу҆чи́тельствѣ то́мъ хрⷭ҇то́съ
мессі́ю себѐ показа̀, хода́тай и҆ <<рз҃і ѡ҆б.: 234>> примири́тель на́шъ бы́въ,
и҆ вѣ́чнагѡ ѻ҆ц҃а̀ своегѡ̀. Тоѧ̀ ра́ди вины̀ настоѧ́щїй пра́здникъ пра́зднꙋюще,
и҆ средопѧтдесѧ́тницꙋ и҆менꙋ́юще, мессі́ю воспѣва́емъ хрⷭ҇та̀, и҆ честно́е є҆́же
ѿ ѻ҆бою̀ двою̀ вели́кою пра́здникꙋ представлѧ́юще. Сегѡ́ же ра́ди мню̀ и҆
самарѧны́ни по не́мъ пра́здникꙋ пра́зднꙋетсѧ, занѐ и҆ та́мѡ ѡ҆ мессі́и хрⷭ҇тѣ̀
мнѡ́гаѧ сказа́шасѧ, и҆ ѡ҆ водѣ̀ и҆ ѡ҆ жа́жди, ꙗ҆́коже здѣ̀ во є҆ѵⷢ҇лі́стѣ
і҆ѡа́ннѣ, слѣпа́гѡ па́че самарѧны́ни предлежи́тъ. Неизче́тною ми́лостїю твое́ю
хрⷭ҇тѐ бж҃е на́шъ, поми́лꙋй на́съ. а҆ми́нь.

*Пѣ́снь з҃.*

*І҆рмо́съ:* ~Въ пещѝ а҆враа́мстїи ѻ҆́троцы персі́дстѣй, любо́вїю бл҃гоче́стїѧ
па́че, не́жели пла́менемъ ѡ҆палѧ́еми взыва́хꙋ: бл҃гослове́нъ є҆сѝ въ хра́мѣ
сла́вы твоеѧ̀ гдⷭ҇и.

~Крѣ́постїю сп҃се сме́ртнꙋю разо́рь си́лꙋ, стезю̀ жи́зни показа́лъ є҆сѝ
человѣ́кѡмъ, бл҃года́рнѡ тебѣ̀ зовꙋ́щымъ бл҃гослове́нъ є҆сѝ въ хра́мѣ сла́вы
твоеѧ̀ гдⷭ҇и.

~Пло́ть носѧ́ща ви́дѧще, не разꙋмѣ́ша собо́ри є҆вре́йстїи сло́ве тѧ̀ бж҃їи: но
мы̀ тебѐ воспѣва́емъ: бл҃гослове́нъ є҆сѝ въ хра́мѣ сла́вы твоеѧ̀ гдⷭ҇и.

*Бг҃оро́диченъ:*

~Вы́шнѧгѡ ѡ҆свѧще́нное бж҃е́ственное селе́нїе, ра́дꙋйсѧ! тобо́ю бо даде́сѧ
ра́дость бцⷣе, вопїю́щымъ: бл҃гослове́на ты̀ въ жена́хъ є҆сѝ, пренепоро́чнаѧ
влⷣчце.

*И҆́нъ. І҆рмо́съ:* ~Халде́йскаѧ пе́щь:

~Пло́тски потрꙋди́лсѧ є҆сѝ, ᲂу҆покое́нїе всѣ́хъ: во́лею вжада́лсѧ є҆сѝ,
и҆сто́чниче чꙋде́съ: воды̀ проси́лъ є҆сѝ, во́дꙋ жи́зни і҆и҃се возвѣща́ѧй.

~Самарѧны́ни гдⷭ҇и женѣ̀ бесѣ́довалъ є҆сѝ, ѡ҆блича́ѧ безꙋ́мїе беззако́нныхъ
є҆вре́євъ: ѻ҆на̀ ᲂу҆́бѡ вѣ́рова сн҃а бы́ти бж҃їѧ, сі́и же ѿверго́шасѧ. <<ри҃і:
235>>

~Во́дꙋ живꙋ́ю и҆стека́ющꙋю, во́дꙋ безсме́ртїѧ, и҆сто́чникъ присноживꙋ́щїй
пода́ти ѡ҆бѣща́лъ є҆сѝ, вѣ́рою дх҃ъ тво́й прїе́млющымъ сп҃се, ѿ ѻ҆ц҃а̀
происходѧ́щїй.

~Пѧтьмѝ хлѣ́бы препита́лъ є҆сѝ, ты́сѧщы а҆́лчꙋщихъ, и҆ насыще́нїѧ ѡ҆ста́нки, въ
дрꙋгі̑ѧ ты́сѧщы сп҃се ᲂу҆мно́жилъ є҆сѝ, показꙋ́ѧ сла́вꙋ твою̀ сщ҃є́ннымъ
ᲂу҆ченикѡ́мъ.

~Ꙗ҆ды́й тѣ́ло твоѐ, жи́въ бꙋ́детъ во вѣ́ки, и҆ пїѧ́й кро́вь твою̀, въ тебѣ̀
пребꙋ́детъ сп҃се мо́й, и҆ ты̀ въ не́мъ пребыва́еши, и҆ воскреси́ши є҆го̀ въ
послѣ́днее мгнове́нїе.

~Оу҆диви́лъ є҆сѝ влⷣко твоѐ смотре́нїе, ᲂу҆вѣ́ривъ чꙋдесы̀ бж҃е́ственнꙋю
вла́сть, недꙋ́ги и҆згна́лъ є҆сѝ, мє́ртвыѧ воскреси́лъ є҆сѝ, и҆ слѣпы̑ѧ
просвѣти́лъ є҆сѝ ꙗ҆́кѡ бг҃ъ.

~Прокажє́нныѧ ѡ҆чи́стилъ є҆сѝ, хромы̑ѧ и҆спра́вилъ є҆сѝ, разсла́блєнныѧ
стѧгнꙋ́лъ є҆сѝ, кровоточи́вꙋю и҆сцѣли́вый: ше́ствовалъ є҆сѝ по пꙋчи́нѣ,
показа́въ сла́вꙋ твою̀ свѧщє́ннымъ ᲂу҆ченикѡ́мъ.

*Сла́ва, трⷪ҇ченъ:*

~Покланѧ́емсѧ твоемꙋ̀ гдⷭ҇и пречи́стомꙋ ѻ҆ц҃ꙋ̀, и҆ бл҃года́ти дх҃а, ю҆́же
твои̑мъ а҆по́столѡмъ бг҃ъ сы́й разда́вый, посыла́ѧ и҆́хъ на про́повѣдь.

*И҆ ны́нѣ: бг҃оро́диченъ:*

~Во чре́вѣ твое́мъ вмѣсти́ла є҆сѝ невмѣсти́маго сло́ва, ѿ твои́хъ сосє́цъ
дои́ла є҆сѝ мі́рꙋ пита́телѧ, на ѡ҆б̾ѧ́тїи носи́ла є҆сѝ содержи́телѧ на́шего,
бг҃ороди́тельнице чи́стаѧ.

*Катава́сїа:* ~Халде́йскаѧ пе́щь, ѻ҆гне́мъ распала́емаѧ, ѡ҆роша́шесѧ дх҃омъ,
бж҃їимъ предстоѧ́нїемъ, ѻ҆́троцы поѧ́хꙋ: бл҃гослове́нъ є҆сѝ бж҃е ѻ҆ц҃ъ на́шихъ.
<<ри҃і ѡ҆б.: 236>>

*Пѣ́снь и҃.*

*І҆рмо́съ:* ~Рꙋцѣ̀ распросте́ръ данїи́лъ, львѡ́въ зїѧ̑нїѧ въ ро́вѣ затчѐ:
ѻ҆́гненнꙋю же си́лꙋ ᲂу҆гаси́ша, добродѣ́телїю препоѧ́савшесѧ, бл҃гоче́стїѧ
рачи́тели ѻ҆́троцы взыва́юще: бл҃гослови́те всѧ̀ дѣла̀ гдⷭ҇нѧ гдⷭ҇а.

~Красе́нъ и҆з̾ гро́ба воста́въ, бжⷭ҇тва̀ сла́вою ᲂу҆кра́шенъ, а҆по́столѡмъ
твои̑мъ гдⷭ҇и ꙗ҆ви́лсѧ є҆сѝ, дх҃а ѡ҆бѣща́ѧсѧ тѣ̑мъ посла́ти дѣ́йство,
вопїю́щымъ: блгⷭ҇ви́те всѧ̀ дѣла̀ гдⷭ҇нѧ гдⷭ҇а.

~Оу҆мертви́въ а҆́да ꙗ҆́кѡ бг҃ъ живонача́льнѣйшїй, всѣ̑мъ и҆сточи́лъ є҆сѝ
живо́тъ вѣ́чный, є҆го́же ны́нѣ воѡбража́ютъ ꙗ҆́вственнѣе, свѣтоно́сныхъ дне́й
си́хъ ра́дости, вопїю́щымъ: бл҃гослови́те всѧ̀ дѣла̀ гдⷭ҇нѧ гдⷭ҇а.

~Лꙋчы̀, ꙗ҆́кѡ сл҃нце хрⷭ҇тѐ пра́вды ꙗ҆ви́всѧ, мі́рꙋ посла́лъ є҆сѝ а҆по́столы
твоѧ̑, носѧ́щыѧ тебѐ свѣ́тъ непостижи́мый, и҆ невѣ́дѣнїѧ мглꙋ̀ ѡ҆чища́ющыѧ и҆
вопїю́щыѧ: бл҃гослови́те всѧ̀ дѣла̀ гдⷭ҇нѧ гдⷭ҇а.

*Бг҃оро́диченъ:*

~Сѐ ны́нѣ ѡ҆скꙋдѣ̀ ꙗ҆́вѣ ѿ і҆ꙋ́дина пле́мене кнѧ́зь и҆ во́ждь: ты́ бо
всенепоро́чнаѧ родила̀ є҆сѝ, пре́жде ѡ҆бѣща́нное ча́ѧнїе ꙗ҆зы́кѡвъ, хрⷭ҇та̀
бг҃а, є҆мꙋ́же пое́мъ: бл҃гослови́те всѧ̀ дѣла̀ гдⷭ҇нѧ гдⷭ҇а.

*И҆́нъ. І҆рмо́съ:* ~А҆́гг҃ли и҆ небеса̀, на престо́лѣ:

~Прїиди́те ви́дите лю́дїе, на престо́лѣ сла́вы воспѣва́емаго, ѿ люде́й
беззако́нныхъ хꙋ́лимаго, и҆ ви́дѧще по́йте въ проро́цѣхъ мессі́ю предрече́ннаго.

~Ты̀ є҆сѝ вои́стиннꙋ хрⷭ҇то́съ, въ мі́ръ се́й прише́дый, и҆з̾ негѡ́же спасе́нїе
и҆ ѡ҆ставле́нїе ѻ҆те́ческихъ <<рѳ҃і: 237>> согрѣше́нїй: ты̀ є҆сѝ вои́стиннꙋ
живо́тъ, въ тѧ̀ вѣ́ровавшымъ.

~Премꙋ́дрость бж҃їѧ, преполови́вшꙋсѧ пра́здникꙋ, ꙗ҆́коже пи́сано є҆́сть, во
свѧти́лищи предста̀ и҆ ᲂу҆ча́ше, ꙗ҆́кѡ вои́стиннꙋ се́й бѧ́ше мессі́а хрⷭ҇то́съ,
и҆́мже спасе́нїе.

~Въ сꙋббѡ́тахъ хрⷭ҇то́съ, и҆ по всѧ̑ днѝ пока́зоваше зна́менїй дѣла̀, и҆сцѣлѧ́ѧ
сꙋ́щыѧ въ недꙋ́зѣхъ разли́чныхъ: но прельще́ннїи лю́дїе ꙗ҆́ростїю распыха́хꙋсѧ.

~Разсла́бленнаго, глаго́летъ, въ лѣ́тѣхъ же мно́зѣхъ лежа́щаго, въ сꙋббѡ́тꙋ
се́й и҆сцѣлѝ, и҆ престꙋпѝ зако́нъ, і҆ꙋдє́и хрⷭ҇та̀ го́рькѡ ᲂу҆корѧ́хꙋ.

~Не мѡѷсе́й ли ва́мъ зако́нъ да́вый, повелѣва́етъ ѡ҆брѣ́затисѧ, и҆ въ сꙋббѡ́тꙋ
мꙋ́жа ѡ҆брѣ́зꙋете, да не ка́кѡ зако́нъ ѻ҆те́ческїй разори́тсѧ, хрⷭ҇то́съ
і҆ꙋде́ємъ глаго́лаше.

~Неблагода́рни всегда̀ въ пꙋсты́ни жи́вшїи, благодѣ́телѧ за́вистїю прогнѣ́вахꙋ,
хꙋ́лѧще, дви́жꙋще непра́вєдныѧ ѧ҆зы́ки, тщє́тнымъ поꙋча́ющесѧ.

~Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.

*Трⷪ҇ченъ:* ~Є҆ди́нъ бг҃ъ ᲂу҆́бѡ трⷪ҇ца, ѻ҆ц҃ꙋ̀ не престꙋпи́вшꙋ въ сыновство̀,
нижѐ сн҃ꙋ прело́жшꙋсѧ во и҆схожде́нїе: но сво́йствєннаѧ и҆ ѻ҆боѧ̑, свѣ́тъ бг҃а,
трѝ прославлѧ́ю во вѣ́къ.

*Бг҃оро́диченъ:*

~Ка́кѡ родила̀ є҆сѝ, рцы̀, ѿ ѻ҆ц҃а̀ безлѣ́тнѡ просїѧ́вшаго, и҆ со ст҃ы́мъ
дх҃омъ воспѣва́емаго; и҆лѝ ꙗ҆́кѡ вѣ́сть є҆ди́нъ благоволи́вый и҆з̾ тебѐ
роди́тисѧ, бцⷣе.

*Та́же:* ~Хва́лимъ, благослови́мъ:

*Катава́сїа:* ~А҆́гг҃ли и҆ небеса̀ на престо́лѣ сла́вы сѣдѧ́щаго, <<рѳ҃і ѡ҆б.:
238>> и҆ ꙗ҆́кѡ бг҃а непреста́ннѡ сла́вимаго, бл҃гослови́те, по́йте и҆
превозноси́те во всѧ̀ вѣ́ки.

~Честнѣ́йшꙋю: *не стїхосло́витсѧ.*

*Пѣ́снь ѳ҃.*

*І҆рмо́съ:* ~Ка́мень нерꙋкосѣ́чный ѿ несѣко́мыѧ горы̀ тебѐ дв҃о, краеꙋго́льный
ѿсѣче́сѧ хрⷭ҇то́съ, совокꙋпи́вый разстоѧ́щаѧсѧ є҆стества̀ тѣ́мъ веселѧ́щесѧ, тѧ̀
бцⷣе велича́емъ.

~Но́вомꙋ и҆ чи́стомꙋ жи́тельствꙋ, ѿ хрⷭ҇та̀ наꙋчи́вшесѧ, сїѐ да́же до конца̀
сохрани́ти поле́знѡ всѝ потщи́мсѧ ꙗ҆́кѡ да ст҃а́гѡ дх҃а прише́ствїе
воспрїи́мемъ.

~Ты̀ моѐ сме́ртное жизнода́вче, ѡ҆бложе́нїемъ безсме́ртїѧ, и҆ нетлѣ́нїѧ
благода́тїю ѡ҆бле́къ сп҃се, совоскреси́лъ є҆сѝ, и҆ ѻ҆ц҃ꙋ̀ приве́лъ є҆сѝ,
вре́меннꙋю мою̀ разрꙋши́въ бра́нь.

~Въ небе́сное па́ки житїѐ зва́ни бы́вше, хода́тайства си́лою и҆стощи́вшагѡсѧ
да́же и҆ до ра́бїѧ ѻ҆́браза, и҆ на́съ возне́сшагѡ, сего̀ досто́йнѡ возвели́чимъ.

*Бг҃оро́диченъ:*

~Ꙗ҆́кѡ ко́рень, и҆сто́чникъ и҆ винꙋ̀ нетлѣ́нїѧ, тебѐ дв҃о всѝ вѣ́рнїи
ᲂу҆вѣ́дѣвше, похвала́ми почита́емъ: ты́ бо ѵ҆поста́сное безсме́ртїе на́мъ
и҆сточи́ла є҆сѝ.

*И҆́нъ. І҆рмо́съ:* ~Чꙋ́жде ма́терємъ дѣ́вство:

~Пра́здникꙋ преполовлѧ́ющꙋсѧ і҆ꙋде́йскомꙋ, возше́лъ є҆сѝ сп҃се мо́й во
свѧти́лище твоѐ, и҆ наꙋча́лъ є҆сѝ всѣ́хъ чꙋдѧ́хꙋсѧ же і҆ꙋде́є, и҆ ѿкꙋ́дꙋ се́й
вѣ́сть пи́смена не наꙋчи́всѧ, глаго́лахꙋ.

~И҆сцѣлє́нїѧ дарова́нїй и҆зба́витель мо́й и҆сточа́ѧ, сотворѧ́ше чꙋдеса̀ и҆
зна́мєнїѧ, прогонѧ̀ недꙋ́ги, цѣлѧ̀ <<р҃к: 239>> немощствꙋ́ющыѧ: но і҆ꙋде́є
неи́стовствовахꙋсѧ мно́жествомъ чꙋде́съ є҆гѡ̀.

~Непокори́выѧ і҆ꙋдє́и и҆зба́витель мо́й ѡ҆блича́ѧ, вопїѧ́ше: не сꙋди́те на
лицѐ, но пра́веденъ сꙋ́дъ сꙋди́те: и҆́бо зако́нъ и҆ въ сꙋббѡ́тꙋ ѡ҆брѣ́зоватисѧ
повелѣва́етъ всѧ́комꙋ человѣ́кꙋ.

~Бѡ́льшаѧ чꙋде́съ ᲂу҆ченикѡ́мъ твои́мъ сп҃се, ꙗ҆́коже ѡ҆бѣща́въ пода́лъ є҆сѝ,
посла́въ въ ꙗ҆зы́ки проповѣ́дати сла́вꙋ твою̀: ѻ҆ни́ же мі́рови проповѣ́дахꙋ
твоѐ воскресе́нїе, бл҃года́ть и҆ воплоще́нїе.

~А҆́ще человѣ́ка ѡ҆брѣ́зꙋете въ сꙋббѡ́тꙋ, да не ка́кѡ разори́тсѧ зако́нъ: ны́нѣ
на мѧ̀ что̀ гнѣ́ваетесѧ, ꙗ҆́кѡ человѣ́ка всего̀ здра́ва сотвори́хъ сло́вомъ; по
пло́ти вы̀ сꙋ́дите, глаго́летъ і҆ꙋде́ємъ хрⷭ҇то́съ.

~Сꙋхꙋ́ю и҆сцѣли́вый рꙋ́кꙋ сло́вомъ, и҆зсо́хшꙋю дре́вле зе́млю моегѡ̀ се́рдца,
и҆сцѣли́въ сло́ве, покажи́ мѧ плодоно́сна, да содѣ́лаю и҆ а҆́зъ сп҃се, плоды̀ въ
покаѧ́нїи те́плѣ.

~Прокаже́нное моѐ се́рдце ѡ҆чи́стивъ, и҆ дꙋшѝ моеѧ̀ сло́ве ѻ҆́чи просвѣти́вый,
на ѻ҆дрѣ̀ болѣ́зни мѧ̀ лежа́ща и҆спра́ви, ꙗ҆́коже разсла́бленнаго возста́вилъ
є҆сѝ на ѻ҆дрѣ̀ лежа́щаго.

*Сла́ва: трⷪ҇ченъ:*

~Чꙋ́жде є҆́сть беззакѡ́ннымъ сла́вити безнача́льнꙋю трⷪ҇цꙋ, ѻ҆ц҃а̀, и҆ сн҃а же,
и҆ ст҃а́го дх҃а, несозда́нное вседержа́нїе, и҆́мже ве́сь мі́ръ созда́сѧ
держа́вою крѣ́пости є҆ѧ̀.

*И҆ ны́нѣ: бг҃оро́диченъ:*

~Вмѣсти́ла є҆сѝ во чре́вѣ твое́мъ дв҃о мт҃и, є҆ди́наго <<р҃к ѡ҆б.: 240>> ѿ
трⷪ҇цы хрⷭ҇та̀ жизнода́вца, є҆го́же пое́тъ всѧ̀ тва́рь, и҆ трепе́щꙋтъ го́рнїи
престо́ли: того̀ молѝ всеблаже́ннаѧ, спастѝ дꙋ́шы на́шѧ.

*Катава́сїа:* ~Чꙋ́жде ма́терємъ дѣ́вство, и҆ стра́нно дѣ́вамъ дѣторожде́нїе: на
тебѣ̀ бцⷣе, ѻ҆боѧ̑ ᲂу҆стро́ишасѧ. тѣ́мъ тѧ̀ всѧ̑ племена̀ земна̑ѧ непреста́ннѡ
велича́емъ.

*Є҆ѯапостїла́рїй. Подо́бенъ:* ~Не́бо ѕвѣзда́ми:

~Ча́шꙋ и҆мѣ́ѧй неистощи́мыхъ дарѡ́въ, да́ждь мѝ почерпстѝ во́дꙋ во ѡ҆ставле́нїе
грѣхѡ́въ, ꙗ҆́кѡ содержи́мь є҆́смь жа́ждею, бл҃гоꙋтро́бне є҆ди́не ще́дре.
*[Три́жды].*

*На __хвали́техъ__,* ~Всѧ́кое дыха́нїе: *поста́вимъ стїхѝ д҃. и҆ пое́мъ
подо́бны пра́здника г҃, повторѧ́юще а҃, гла́съ д҃.*

*Подо́бенъ:* ~Ꙗ҆́кѡ до́блѧ:

~Премꙋ́дрость, и҆ си́ла, ѻ҆́ч҃ее сїѧ́нїе, сло́во присносꙋ́щное и҆ сн҃ъ бж҃їй,
во свѧти́лище прїи́де пло́тїю, и҆ ᲂу҆ча́ше і҆ꙋдє́йскїѧ лю́ди, жестѡ́кїѧ и҆
неблагода̑рныѧ, и҆ ᲂу҆дивлѧ́хꙋсѧ премꙋ́дрости бога́тствꙋ, вопїю́ще: ѿкꙋ́дꙋ
вѣ́сть писмена̀, ни ѿ когѡ́же ᲂу҆чи́всѧ; [*Два́жды.*]

~Кни́жникѡмъ затыка́ше ᲂу҆ста̀, і҆ꙋдє́и ѡ҆блича́ше мессі́а гдⷭ҇ь, вопїѧ̀ къ
ни́мъ: не на лицѐ законопрестꙋ̑пницы, ꙗ҆́кѡ непра́веднїи сꙋди́те, въ сꙋббѡ́тꙋ бо
а҆́зъ разсла́бленнаго воздви́гнꙋхъ. тѣ́мже гдⷭ҇ь сꙋббѡ́ты є҆́смь и҆ зако́на,
что̀ и҆́щете менѐ ᲂу҆би́ти, ᲂу҆ме́ршыѧ воздви́гшаго;

~Навꙋѳе́а ка́менїемъ поби́ша, лю́тїи и҆ законопрестꙋ́пнїи, і҆ꙋде́йское
собра́нїе неблагода́рное: и҆са́їю же пило́ю древѧ́ною растро́ша, въ ка́лъ
мꙋ́драго і҆еремі́ю вверго́ша, гдⷭ҇а же на крⷭ҇тъ возне́сше взыва́хꙋ: хра́мъ
разорѧ́ѧй, спасѝ себѐ, и҆ ᲂу҆вѣ́рꙋемъ. <<рк҃а: 241>>

*Сла́ва, и҆ ны́нѣ, гла́съ д҃. А҆нато́лїа.*

~Просвѣти́вшесѧ бра́тїе, воскресе́нїемъ сп҃са хрⷭ҇та̀, и҆ дости́гше
преполове́нїѧ пра́здника влⷣчнѧ, прїи́скреннѡ сохрани́мъ за́пѡвѣди бж҃їѧ, да
досто́йни бꙋ́демъ и҆ вознесе́нїе пра́здновати, и҆ прише́ствїе полꙋчи́ти ст҃а́гѡ
дх҃а.

*Славосло́вїе вели́кое. По трист҃о́мъ тропа́рь пра́здника. Є҆ктєнїѝ, и҆
ѿпꙋ́стъ. И҆ ча́съ а҃-й.*

*На __лїтꙋргі́и__ блажє́нна ѿ канѡ́на пра́здника, д҃-гѡ гла́са, пѣ́снь г҃ на
д҃, и҆ и҃-гѡ гла́са, пѣ́снь ѕ҃ на д҃. По вхо́дѣ тропа́рь пра́здника. Сла́ва, и҆
ны́нѣ: Конда́къ. Прокі́менъ, гла́съ г҃.* ~Ве́лїй гдⷭ҇ь на́шъ, и҆ ве́лїѧ
крѣ́пость є҆гѡ̀, и҆ ра́зꙋма є҆гѡ̀ нѣ́сть числа̀. *И҆ до ѿда́нїѧ. Сті́хъ:*
~Хвали́те гдⷭ҇а ꙗ҆́кѡ бла́гъ ѱало́мъ: бг҃ови на́шемꙋ да ᲂу҆слади́тсѧ хвале́нїе.
*А҆по́столъ дѣѧ́нїй, зача́ло л҃д:* ~Па́ѵелъ и҆ варна́ва прибѣго́ста во гра́ды
лѷкао́нскїѧ: *А҆ллилꙋ́їа, гла́съ а҃:* ~Помѧнѝ со́нмъ тво́й, є҆го́же стѧжа́лъ
є҆сѝ и҆спе́рва. *Сті́хъ:* ~Бг҃ъ же цр҃ь на́шъ пре́жде вѣ́ка, содѣ́ла спасе́нїе
посредѣ̀ землѝ. *Є҆ѵⷢ҇лїе і҆ѡа́нна, зача́ло к҃ѕ:* ~Въ преполове́нїе
пѧтдесѧ́тницы: *На лїтꙋргі́и пое́мъ и҆ на ѿда́нїе преполове́нїѧ, вмѣ́стѡ*
~Досто́йно: *і҆рмо́съ:* ~Чꙋ́жде ма́терємъ дѣ́вство: *[Въ про́чыѧ же днѝ пое́мъ.*
~Свѣти́сѧ: *и҆ до ѿда́нїѧ.] Прича́стенъ:* ~Ꙗ҆ды́й мою̀ пло́ть, и҆ пїѧ́й мою̀
кро́вь, во мнѣ̀ пребыва́етъ, и҆ а҆́зъ въ не́мъ, речѐ гдⷭ҇ь. *А҆ллилꙋ́їа,
три́жды. На трапе́зѣ ᲂу҆тѣше́нїе бра́тїи.*

*Пра́зднꙋетсѧ же се́й пра́здникъ дне́й и҃.*

