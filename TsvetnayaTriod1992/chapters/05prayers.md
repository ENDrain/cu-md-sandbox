<<г҃і ѡ҆б.: 26>>

*Вѣ́домо же бꙋ́ди и҆ сѐ, ꙗ҆́кѡ мѧ́съ правосла́внїи хрїстїа́не къ це́ркви не
прино́сѧтъ, но въ до́мъ ко і҆ере́ю.*

*Моли́тва во є҆́же благослови́ти бра̑шна мѧ́съ, во ст҃ꙋ́ю и҆ вели́кꙋю недѣ́лю
па́схи.*

*Твори́тъ і҆ере́й:* ~Блгⷭ҇ве́нъ бг҃ъ на́шъ: ~Хрⷭ҇то́съ воскре́се: *три́жды.
Та́же:* ~Гдⷭ҇ꙋ помо́лимсѧ. ~Гдⷭ҇и поми́лꙋй.

~При́зри гдⷭ҇и і҆и҃се хрⷭ҇тѐ бж҃е на́шъ, на бра̑шна мѧ́съ, и҆ ѡ҆свѧтѝ ѧ҆̀,
ꙗ҆́коже ѡ҆свѧти́лъ є҆сѝ ѻ҆вна̀, є҆го́же <<д҃і: 27>> тебѣ̀ приведѐ вѣ́рный
а҆враа́мъ, и҆ а҆́гнца, є҆го́же тебѣ̀ а҆́вель во всепло́дїе принесѐ: подо́бнѣ и҆
тельца̀ ᲂу҆пита́ннаго, є҆го́же жре́ти повелѣ́лъ є҆сѝ сы́нови твоемꙋ̀
заблꙋ́ждшемꙋ, и҆ па́ки къ тебѣ̀ возвра́щшемꙋсѧ: да ꙗ҆́коже то́й сподо́бисѧ
твоеѧ̀ бл҃гости наслади́тисѧ, си́це и҆ ѡ҆сщ҃е́нныхъ ѿ тебѐ, и҆ бл҃гослове́нныхъ
наслади́мсѧ въ пи́щꙋ всѣ́хъ на́съ. ты́ бо є҆сѝ и҆́стиннаѧ пи́ща, и҆ пода́тель
благи́хъ, и҆ тебѣ̀ сла́вꙋ возсыла́емъ со безнача́льнымъ твои́мъ ѻ҆ц҃е́мъ, и҆
прест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆
во вѣ́ки вѣкѡ́въ. а҆ми́нь.

*Моли́тва во є҆́же бл҃гослови́ти сы́ръ и҆ ꙗ҆́ица.*

*Ꙗ҆́ица же и҆ сы́ръ принесє́нныѧ поставлѧ́ютсѧ въ притво́рѣ, въ цр҃ковь же
ѿню́дъ не подоба́етъ вноси́ти.*

*Сщ҃е́нникъ же и҆зше́дъ глаго́летъ:* ~Гдⷭ҇ꙋ помо́лимсѧ.

~Влⷣко гдⷭ҇и бж҃е на́шъ, зижди́телю и҆ содѣ́телю всѣ́хъ, бл҃гословѝ млеко̀
ѡ҆гꙋстѣ́вшее, съ ни́мже и҆ ꙗ҆́ица, и҆ на́съ соблюдѝ во бл҃гости твое́й, ꙗ҆́кѡ да
причаща́ющесѧ и҆̀хъ, твои́хъ незави́стнѡ пода́тельныхъ дарѡ́въ и҆спо́лнимсѧ, и҆
неизглаго́ланныѧ твоеѧ̀ бл҃гости: ꙗ҆́кѡ твоѧ̀ держа́ва, и҆ твоѐ є҆́сть црⷭ҇тво,
и҆ си́ла, и҆ сла́ва, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во
вѣ́ки вѣкѡ́въ. а҆ми́нь.

*Вѣ́стно же бꙋ́ди: ꙗ҆́кѡ сицевы́й, мѧ́съ и҆ набѣ́лꙋ, прино́съ, нѣ́сть па́сха,
нижѐ а҆́гнецъ, ꙗ҆́коже нѣ́цыи глаго́лютъ, и҆ прїе́млютъ, и҆ є҆мꙋ̀ со всѧ́кимъ
говѣ́нїемъ ꙗ҆́коже нѣ́коей ст҃ы́ни причаща́ютсѧ, но просто́е приноше́нїе. не
а҆́ки бо сїѐ въ же́ртвꙋ бг҃ꙋ приноси́тисѧ и҆́мать, но то́кмѡ да начина́ющымъ по
постѣ̀ мѧ́со* <<д҃і ѡ҆б.: 28>> *и҆ сы́ръ ꙗ҆́сти, ѿ і҆ере́а предложе́нными
моли́твами въ снѣ́дь бл҃гослове́но бꙋ́детъ: па́сха бо са́мъ хрⷭ҇то́съ є҆́сть и҆
а҆́гнецъ взе́млѧй грѣхѝ мі́ра, на ѻ҆лтарѝ въ безкро́вной же́ртвѣ, въ пречи́стыхъ
та́йнахъ, честна́гѡ тѣ́ла, и҆ животворѧ́щїѧ кро́ве своеѧ̀, ѿ і҆ере́а бг҃ꙋ и҆
ѻ҆ц҃ꙋ̀ приноси́мый, и҆ томꙋ̀ досто́йнѡ причаща́ющїисѧ и҆́стиннꙋю ꙗ҆дѧ́тъ па́схꙋ.
И҆ сегѡ̀ ра́ди ѻ҆́ныѧ прино́сы, ꙗ҆́кѡ не сꙋ́ть па́сха, во ѻ҆лта́рь и҆лѝ въ
цр҃ковь не досто́итъ вноси́ти, но внѣ̀ цр҃кве, и҆лѝ въ притво́рѣ, моли́твою
бл҃гослови́ти, по тре́тїемꙋ пра́вилꙋ ст҃ы́хъ а҆по́стѡлъ глаго́лющихъ: А҆́ще кто̀
є҆пі́скопъ, и҆лѝ пресвѵ́теръ, кромѣ̀ вчине́нїѧ гдⷭ҇нѧ ѡ҆ же́ртвѣ, и҆на̑ѧ нѣ̑каѧ
ко ѻ҆лтарю̀ принесе́тъ, ме́дъ и҆лѝ млеко̀, и҆лѝ вмѣ́стѡ вїна̀ сїке́рꙋ. сі́есть
ѻ҆лови́нꙋ, и҆лѝ медови́нꙋ, и҆лѝ пти̑цы, и҆лѝ ка́ѧ живѡ́тнаѧ, и҆лѝ сѡ́чива,
ра́звѣ гро́здїѧ въ лѣ́тѣ, и҆ є҆ле́а на свѣ́щники, и҆ ѳѷмїа́ма во вре́мѧ
лїтꙋргі́и, да и҆зве́ржетсѧ. И҆ по шесто́мꙋ собо́рꙋ, и҆́же въ трꙋ́ллѣ, въ
пра́вилѣ ч҃ѳ-мъ, глаго́лющꙋ: И҆ семꙋ̀ во а҆рме́нстѣй странѣ̀ быва́ти
ᲂу҆вѣ́дѣхомъ, ꙗ҆́кѡ нѣ́цыи внꙋ́трь во ст҃ы́хъ ѻ҆лтарѣ́хъ ᲂу҆́ды мѧ́съ варѧ́ще,
ча́сти прино́сѧтъ свѧще́нникѡмъ, жидо́вски раздѣлѧ́юще. Тѣ́мже цр҃ковь
непоро́чнꙋ хранѧ́ще, ᲂу҆зако́нихомъ, ꙗ҆́кѡ не подоба́етъ ниеди́номꙋ же
свѧще́нникꙋ разли́чныхъ мѧ́съ часте́й ѿ приносѧ́щихъ прїима́ти, но тѣ́ми
дово́льни да бꙋ́дꙋтъ, ꙗ҆́же приносѧ́щемꙋ возмнѧ́тсѧ. Сицево́мꙋ приноше́нїю
быва́емꙋ внѣ̀ цр҃кви: а҆́ще же кто̀ сегѡ̀ не сотвори́тъ, да ѿлꙋчи́тсѧ.*

*Послѣ́дованїе а҆́ртоса, въ де́нь ст҃ы́ѧ па́схи:*

*По ѿпꙋ́стѣ бж҃е́ственныѧ лїтꙋргі́и, взе́мшꙋ і҆ере́ю ѻ҆́бразъ воскрⷭ҇нїѧ
хрⷭ҇то́ва, дїа́конꙋ же прїи́мшꙋ ѿ и҆́нагѡ а҆́ртосъ црⷭ҇кими враты̀, а҆́ще во
ѻ҆лтарѣ̀ бꙋ́детъ.* [зрѝ] *[Въ нѣ́кихъ же ѻ҆би́телехъ на а҆нало́гїи, во хра́мѣ на
сїѐ ᲂу҆стро́енномъ, кꙋ́пнѡ со ѻ҆́бразомъ* <<є҃і: 29>> *воскрⷭ҇нїѧ гдⷭ҇нѧ
поставлѧ́етсѧ, и҆ ко а҆нафо́рѣ и҆дꙋ́ще цѣлꙋ́ютъ пе́рвѣе пра́здникъ, та́же
а҆́ртосъ.]*

*И҆ дїа́конъ взе́млетъ є҆го̀ и҆з̾ мѣ́ста, съ панагїа́ромъ, и҆ въ рꙋка́хъ
несе́тъ, пред̾идꙋ́щей лампа́дѣ, и҆лѝ двѣма̀. Настоѧ́тель же и҆ бра́тїѧ всѧ̀ по
чи́нꙋ своемꙋ̀ и҆схо́дѧтъ со а҆́ртосомъ, [сі́есть хлѣ́бомъ, просфоро́ю всецѣ́лою
на сѐ со крⷭ҇то́мъ на не́й и҆з̾ѡбраже́ннымъ ᲂу҆гото́ванною] и҆з̾ цр҃кве въ
трапе́зꙋ, вмѣ́стѡ ѱалма̀,* ~Вознесꙋ́ тѧ бж҃е мо́й: ~Хрⷭ҇то́съ воскре́се: пою́ще.
*Параекклисїа́рхꙋ же, и҆ про́чей бра́тїи во всѧ̀ зво́ны ᲂу҆дарѧ́ющымъ.*

*И҆ вше́дше въ трапе́зꙋ поставлѧ́ютъ пра́здникъ и҆ а҆́ртосъ на мѣ́стѣхъ и҆́хъ.
И҆ глаго́летъ настоѧ́тель:* ~Хрⷭ҇то́съ воскре́се: *три́жды. и҆* ~Ѻ҆́ч҃е на́шъ:
*Сла́ва и҆ ны́нѣ:* ~Гдⷭ҇и поми́лꙋй. *три́жды.* ~Бл҃гословѝ. *Настоѧ́тель:*
~Хрⷭ҇тѐ бж҃е, бл҃гословѝ ꙗ҆́стїе: *И҆ про́чее. Мы́ же:* ~А҆ми́нь. *Сѣда́емъ
кі́йждо на мѣ́стѣ свое́мъ, со всѧ́кимъ безмо́лвїемъ и҆ бл҃гоговѣ́инствомъ. И҆
быва́етъ ᲂу҆тѣше́нїе ве́лїе на всѧ̑. И҆ чте́нїе по ѻ҆бы́чаю. По ѻ҆бы́чной
трапе́зѣ востаю́ще бра́тїѧ, поставлѧ́ютъ а҆́ртосъ на трапе́зѣ, пою́ще:*
~Хрⷭ҇то́съ воскре́се: *три́жды. И҆* ~Гдⷭ҇и поми́лꙋй, *три́жды.* ~Бл҃гословѝ.
*Та́же кела́рь прїе́мъ ѻ҆бы́чное проще́нїе ѿ настоѧ́телѧ и҆ бра́тїи:*
~Бл҃гослови́те мѧ̀ ѻ҆ц҃ы̀ ст҃і́и, и҆ прости́те мѧ̀ грѣ́шнаго. *Мы́ же рече́мъ:*
~Бг҃ъ да прости́тъ и҆ бл҃гослови́тъ. *Та́же сне́мъ камила́ѵхїй, возгласи́тъ,
вмѣ́стѡ,* ~Вели́ко и҆́мѧ ст҃ы́ѧ трⷪ҇цы: ~Хрⷭ҇то́съ воскре́се. *є҆ди́ножды. На́мъ
же ѿвѣща́ющымъ:* ~Вои́стиннꙋ воскре́се: *То́йжде назна́менавъ крⷭ҇тоѻбра́знѡ
а҆́ртосомъ, глаго́летъ:* ~Покланѧ́емсѧ є҆гѡ̀ тридне́вномꙋ воскрⷭ҇нїю:
*полага́етъ и҆̀ на панагїа́рѣ. Пото́мъ прино́ситъ кела́рь а҆́ртосъ съ
панагїа́ромъ къ настоѧ́телю, и҆ цѣлꙋ́етъ а҆́ртосъ и҆ всѧ̀ по не́мъ бра́тїѧ,
пою́ще пѣ́снь ѳ҃-ю. І҆рмо́съ:* ~Свѣти́сѧ свѣти́сѧ: *И҆ прѡ́чаѧ, ѻ҆́ба тропарѧ̀
тоѧ̀ пѣ́сни. И҆ па́ки* <<є҃і ѡ҆б.: 30>> *і҆рмо́съ:* ~Свѣти́сѧ, свѣти́сѧ: *По
цѣлова́нїи же просфоры̀ ѿ всѣ́хъ, возврати́всѧ кела́рь, поставлѧ́етъ ю҆̀ пред̾
настоѧ́телемъ, и҆ рече́тъ сті́хъ:* ~Мл҃твами ст҃ы́хъ ѻ҆ц҃ъ на́шихъ, гдⷭ҇и і҆и҃се
хрⷭ҇тѐ бж҃е на́шъ, поми́лꙋй на́съ. *И҆ мы̀:* ~А҆ми́нь. *И҆ пое́мъ:* ~Хрⷭ҇то́съ
воскре́се: *три́жды. Сла́ва: ѵ҆пакоѝ глаго́лемъ:* ~Предвари́вшыѧ ᲂу҆́тро: *И҆
ны́нѣ: конда́къ:* ~А҆́ще и҆ во гро́бъ: ~Гдⷭ҇и поми́лꙋй, *три́жды.* ~Бл҃гословѝ.
*Настоѧ́тель:* ~Бл҃гослове́нъ бг҃ъ ми́лꙋѧй, и҆ пита́ѧй на́съ ѿ свои́хъ бога́тыхъ
дарѡ́въ, свое́ю бл҃года́тїю и҆ чл҃вѣколю́бїемъ, всегда̀, ны́нѣ и҆ при́снѡ, и҆ во
вѣ́ки вѣкѡ́въ. *И҆ мы̀:* ~А҆ми́нь. *Та́же настоѧ́тель:* ~Бг҃ъ да прости́тъ и҆
поми́лꙋетъ послꙋжи́вшихъ на́мъ. *И҆ а҆́бїе и҆схо́дитъ и҆з̾ трапе́зы въ цр҃ковь,
и҆ бра́тїѧ всѧ̀ по чи́нꙋ своемꙋ̀, пред̾идꙋ́щꙋ і҆ере́ю со і҆кѡ́ною воскрⷭ҇нїѧ
хрⷭ҇то́ва, и҆ дїа́конꙋ со а҆́ртосомъ, и҆ кли́рїкѡмъ пою́щымъ:* ~Хрⷭ҇то́съ
воскре́се: *Тогда̀ параекклисїа́рхъ и҆ прѡ́чаѧ бра́тїѧ ᲂу҆дарѧ́ютъ во всѧ̑
зво́ны. Вше́дшꙋ же настоѧ́телю и҆ бра́тїи въ цр҃ковь, і҆ере́й и҆ дїа́конъ
поставлѧ́ютъ на свои́хъ и҆̀мъ мѣ́стѣхъ і҆кѡ́нꙋ и҆ а҆́ртосъ: мы́ же пое́мъ: И҆*
на́мъ дарова̀ живо́тъ вѣ́чный: *И҆ и҆́демъ въ кє́ллїи своѧ̀.*

*Си́це же возслѣ́дꙋетсѧ цѣлова́нїе ѡ҆ просфорѣ̀, ꙗ҆́же є҆́сть а҆́ртосъ, чрез̾
всю̀ седми́цꙋ ст҃ы́ѧ свѣ́тлыѧ недѣ́ли, да́же до сꙋббѡ́ты.*

*__Подоба́етъ вѣ́дати__, ꙗ҆́кѡ а҆́ще слꙋчи́тсѧ бра́тꙋ ко́емꙋ ѿитѝ ко гдⷭ҇ꙋ въ
сїю̀ ст҃ꙋ́ю седми́цꙋ па́схи: и҆ ѡ҆ се́мъ зрѝ всегѡ̀ послѣ́дованїѧ си́хъ дне́й ѡ҆
ᲂу҆со́пшихъ въ тре́бникѣ.*

