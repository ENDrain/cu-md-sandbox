<<73>>

*Мѣ́сѧца тогѡ́же въ ѕ҃-й де́нь.*

*Ст҃а́гѡ и҆ пра́веднагѡ і҆́ѡва многострада́льнагѡ.*

*Стїхи̑ры, гла́съ д҃. Подо́бенъ:* ~Да́лъ є҆сѝ зна́менїе:

~Пра́веденъ и҆ неѕло́бивъ, ꙳ и҆́стиненъ же и҆ непоро́ченъ, и҆ вѣ́ренъ, ꙳ и҆
всѧ́кїѧ ѡ҆греба́ѧсѧ, і҆́ѡве, ѕлы́ѧ ве́щи, позна́нъ бы́лъ є҆сѝ, бл҃же́нне, ꙳
ᲂу҆кра́шенъ добродѣ́тельми ꙗ҆́кѡ вои́стиннꙋ, ꙳ и҆ благоче́стїемъ сїѧ́ѧ. ꙳ тѣ́мже
тѧ̀ ᲂу҆блажа́емъ, и҆ свѧто́е твоѐ дне́сь и҆ честно́е пра́зднꙋемъ, ра́дꙋющесѧ,
торжество̀. <<74>>

~Бога́тствомъ благоче́стїѧ, ꙳ ꙗ҆́кѡ багрѧни́цею многоцѣ́нною ᲂу҆кра́шенъ, ꙳
непоро́чный і҆́ѡве, ꙳ ми́лостїю, пра́вдою, ꙳ ꙗ҆́коже бжⷭ҇твеннымъ вѣнце́мъ
ѡ҆дѣ́ѧнъ, ꙳ надъ страстьмѝ томѧ́щими ꙳ ты̀ ца́рствовалъ є҆сѝ. ꙳ тѣ́мже къ
црⷭ҇твѡмъ разꙋ́мнымъ преста́вилсѧ є҆сѝ, ꙳ цр҃ю̀, пресла́вне, вѣ́чномꙋ
предстоѧ́ти.

~І҆́ѡва непобѣди́маго во и҆скꙋше́нїихъ бы́вша, ꙳ пло́ти своеѧ̀ ꙗ҆́звами, ꙳
столпа̀ непоколеби́маго, ꙳ мꙋ́жествꙋ забра́ло, ꙳ всѣ̑мъ позна́на бы́вша, ꙳
мꙋдролю́бнымъ по́мысломъ, ꙳ дїа́волꙋ жа̑ла сокрꙋши́вша, ꙳ бжⷭ҇твеннаго и҆
бг҃омꙋ́драго, ꙳ благочести̑вымъ ᲂу҆твержде́нїе, ꙳ гдⷭ҇нѧ непоро́чнаго,
восхва́лимъ, ᲂу҆го́дника.

*Сла́ва, и҆ ны́нѣ, пра́здника. Тропа́рь, гла́съ а҃.*

~Бога́тство ви́дѣвъ добродѣ́телей і҆́ѡвлихъ, ᲂу҆кра́сти ко́знствоваше
пра́ведныхъ вра́гъ, и҆ растерза́въ сто́лпъ тѣлесѐ, сокро́вище не ᲂу҆кра́де
дꙋ́ха: ѡ҆брѣ́те бо воѡрꙋже́нꙋ непоро́чнагѡ дꙋ́шꙋ, мене́ же и҆ ѡ҆бнажи́въ плѣнѝ.
предвари́въ ᲂу҆́бѡ мѧ̀ пре́жде конца̀, и҆зба́ви мѧ̀ льсти́вагѡ, сп҃се, и҆ спаси́
мѧ.

*Канѡ́нъ, є҆гѡ́же краегране́сїе безъ бг҃оро́дичнѡвъ:*

~Тмострада́льнаго досто́йно пѣ́ти і҆́ѡва.

*Гла́съ д҃. Пѣ́снь а҃. І҆рмо́съ:*

~Ли́цы і҆и҃льтестїи невла́жными стопа́ми по́нтъ чермны́й, и҆ вла́жнꙋю глꙋбинꙋ̀
прогна́вше, вса́дники трїста́ты врагѝ ви́дѧще въ не́й погрꙋжє́ны, съ весе́лїемъ
поѧ́хꙋ: пои́мъ бг҃ꙋ на́шемꙋ, ꙗ҆́кѡ просла́висѧ.

~Крѣ́пкаго а҆дама́нта, терпѣ́нїѧ вѣнце́мъ ᲂу҆кра́шена, хрⷭ҇то́ва цр҃ковь
ᲂу҆́мныма зрѧ́щи ѻ҆чи́ма, торжествꙋ́етъ въ ра́дости, вопїю́щи: пои́мъ бг҃ꙋ
на́шемꙋ, ꙗ҆́кѡ просла́висѧ.

~Ни ѧ҆зы́къ премꙋ́дрыхъ возмо́жетъ, ни ᲂу҆́мъ человѣ́чь <<75>> пости́гнꙋти
похвалы̀ твоеѧ̀: и҆́бо несозда́нный ѧ҆зы́къ тѧ̀ бг҃очести́ва, и҆́стинна и҆
непоро́чна наречѐ. тѣ́мже согла́снѡ вопїе́мъ: пои́мъ бг҃ꙋ на́шемꙋ, ꙗ҆́кѡ
просла́висѧ.

~Непщева́въ бога́тствомъ ѡ҆гражде́на, подви́жнѡ побѣди́ти пра́ведника
и҆спроша́етъ льсти́вый, и҆ ѡ҆бнаже́нїемъ нꙋ́жднѡ побори́въ разсѣ́десѧ,
терпѣ́нїемъ бо вопїѧ́ше: пои́мъ бг҃ꙋ на́шемꙋ, ꙗ҆́кѡ просла́висѧ.

*Бг҃оро́диченъ:*

~Ли́цы тѧ̀ прⷪ҇ро́честїи пою́тъ, чⷭ҇таѧ, и҆ безпло́тныхъ мно́жєства почита́ютъ.
и҆́бо зижди́телѧ всѣ́хъ и҆зъ ᲂу҆тро́бы твоеѧ̀ несказа́ннѡ проше́дшаго зрѧ́ще,
семꙋ̀ немо́лчнѡ пою́тъ: пои́мъ бг҃ꙋ на́шемꙋ, ꙗ҆́кѡ просла́висѧ.

*Пѣ́снь г҃. І҆рмо́съ:*

~Лꙋ́къ си́льныхъ и҆знемо́же, и҆ немощствꙋ́ющїи препоѧ́сашасѧ си́лою. сегѡ̀
ра́ди ᲂу҆тверди́сѧ въ гдⷭ҇ѣ се́рдце моѐ.

~Пребыва́лъ є҆сѝ непрекло́ненъ ᲂу҆мо́мъ, ты̀ любе́зныхъ дѣте́й и҆ бога́тства
ѡ҆бнаже́нъ, воспѣва́ѧ: бл҃гослове́нно гдⷭ҇а моегѡ̀ и҆́мѧ.

~Ве́щь добродѣ́тели сотвори́лъ є҆сѝ, бога́тство и҆ нищетꙋ̀: ѻ҆бои́ми бо
розжига́емь, ꙗ҆́кѡ зла́то седмери́цею, ꙗ҆ви́лсѧ є҆сѝ и҆скꙋ́снѣйшїй.

~Глаго́лѡмъ жены̀ приложи́сѧ, ꙗ҆́коже нача́льномꙋ роди́телю, ѕло́бы нача́льникъ
ѕмі́й тебѣ̀: но солга́сѧ, кова́рствомъ безъ мѣ́ры хвалѧ́йсѧ.

*Бг҃оро́диченъ:*

~Ра́дꙋйсѧ, мт҃и неискꙋсобра́чнаѧ, ꙗ҆́же бг҃а сло́ва во ᲂу҆тро́бѣ твое́й
вмѣ́щши, и҆ ро́ждши воплоще́ннаго, ꙗ҆́кѡ бг҃а кꙋ́пнѡ и҆ чл҃вѣ́ка.

*Конда́къ, гла́съ и҃. Подо́бенъ:* ~Ꙗ҆́кѡ нача́тки.

~Ꙗ҆́кѡ и҆́стиненъ и҆ пра́веденъ, бг҃очести́въ и҆ непоро́ченъ, ѡ҆свѧще́нъ же
ꙗ҆́вльсѧ, всесла́вне, бж҃їй ᲂу҆го́дниче и҆́стинный, просвѣти́лъ є҆сѝ мі́ръ въ
терпѣ́нїи твое́мъ, <<76>> терпѣли́вѣйшїй и҆ до́блѣйшїй. тѣ́мже всѝ, бг҃омꙋ́дре,
па́мѧть твою̀ воспѣва́емъ.

*Та́же сѣда́ленъ, гла́съ г҃. Подо́бенъ:* ~Красотѣ̀ дѣ́вства:

~І҆́ѡва непоро́чнаго и҆ чистѣ́йшаго, превысо́каго столпа̀, и҆ непобѣди́маго
хитростьмѝ врага̀ бы́вша дꙋ́хомъ, всѝ ᲂу҆блажи́мъ и҆ вѣ́рнѡ восхва́лимъ, вели́ка
ᲂу҆го́дника хрⷭ҇тꙋ̀ бы́вшаго, и҆ сего̀ прилѣ́жнѡ молѧ́ща, спастѝ ѿ бѣ́дъ дꙋ́шы
на́шѧ.

*Сла́ва, и҆ ны́нѣ, пра́здника.*

*Пѣ́снь д҃. І҆рмо́съ:*

~Оу҆слы́шахъ сла́вное смотре́нїе твоѐ, хрⷭ҇тѐ бж҃е, ꙗ҆́кѡ роди́лсѧ є҆сѝ ѿ дв҃ы,
да ѿ ле́сти и҆зба́виши зовꙋ́щыѧ: сла́ва си́лѣ твое́й, гдⷭ҇и.

~Дово́льнѣйшїй ѻ҆́бразъ, и҆ сто́лпъ ѡ҆дꙋшевле́нъ, на́мъ добродѣ́телей і҆́ѡвъ
непоро́чный показа́сѧ, є҆мꙋ́же ревни́тели ны̀ вопїю́щыѧ сотворѝ: сла́ва си́лѣ
твое́й, гдⷭ҇и.

~И҆сцѣлѣва́етъ твоегѡ̀ благоси́лїѧ и҆ терпѣ́нїѧ неѕло́бныѧ дꙋшѝ во гное́нїи
страда̑нїѧ, є҆́же во є҆де́мѣ сꙋ́щагѡ престꙋпле́нїѧ и҆сцѣле́нїе, і҆́ѡве
преблаже́нне.

~По́мысломъ разсꙋжда́ѧ прпⷣбнымъ, воспѣва́ше і҆́ѡвъ: блага̑ѧ прїе́мше ѿ гдⷭ҇а,
болѣ́знєннаѧ до́блественнѡ не стерпи́мъ ли; сла́ва си́лѣ твое́й, гдⷭ҇и.

*Бг҃оро́диченъ:*

~Неискꙋсобра́чнаѧ бг҃оневѣ́сто, ꙗ҆́же сп҃са ро́ждши пло́тїю, тѧ̀ воспѣва́емъ,
препросла́вленнаѧ, и҆ немо́лчнѡ си́це тебѣ̀ взыва́емъ: ра́дꙋйсѧ,
предста́тельнице твои́хъ рабѡ́въ.

*Пѣ́снь є҃. І҆рмо́съ:*

~Возсїѧ́вый свѣ́тъ и҆ просвѣти́вый ᲂу҆́тро, и҆ показа́вый де́нь, сла́ва тебѣ̀,
сла́ва тебѣ̀, і҆и҃се сн҃е бж҃їй.

~Оу҆тѣша́юще ѿ лю́тыхъ, прило́жше стрꙋпѡ́мъ твои̑мъ болѣ̑зни, множа́йшыѧ тебѣ̀
и҆сплето́ша вѣнцы̀, і҆́ѡве сла́вне.

~Ю҆́ношски въ лю́тыхъ непобѣди́мь ꙗ҆ви́лсѧ є҆сѝ, и҆ въ бога́тствѣ къ
досажде́нїю, пра́ведниче, не взѧ́тсѧ, і҆́ѡве непоро́чне. <<77>>

~Невреди́мо дꙋше́вное храни́ло назида́ѧ, до́блественнѣ терпѣ́лъ є҆сѝ, сла́вне,
вра́жїю лю́тꙋю бꙋ́рю.

*Бг҃оро́диченъ:*

~А҆́гг҃лѡвъ гла́съ немо́лчнѡ тва́рь приноша́етъ тебѣ̀, дв҃о: ра́дꙋйсѧ, мт҃и
чⷭ҇таѧ і҆и҃са, сн҃а бж҃їѧ.

*Пѣ́снь ѕ҃. І҆рмо́съ:*

~Возопѝ, проѡбразꙋ́ѧ погребе́нїе тридне́вное, прⷪ҇ро́къ і҆ѡ́на, въ ки́тѣ
молѧ́сѧ: ѿ тлѝ и҆зба́ви мѧ̀, і҆и҃се, цр҃ю̀ си́лъ.

~Диви́тсѧ слꙋ́хъ, наслажда́ѧсѧ слове́съ твои́хъ, ꙗ҆́кѡ ᲂу҆ста̀ та̑инъ
показа́лсѧ є҆сѝ и҆спо́лнена, сотво́ршагѡ и҆ наꙋ́чшагѡ тѧ̀, бжⷭ҇твеннагѡ дх҃а.

~И҆сцѣлѧ́ѧ скорбѧ́щемꙋ болѣ́знь се́рдца, ѿ ѻ҆́чїю милосе́рдїѧ пролива́лъ є҆сѝ
сле́зы, предстоѧ̀ си̑рымъ и҆ вдови́цамъ, і҆́ѡве сла́вне.

~Житїѐ твоѐ благоче́стное и҆ бг҃олю́бное бы́сть: сегѡ̀ ра́ди и҆ сме́рть ꙗ҆ви́сѧ
поко́й, и҆ къ непреста́нномꙋ весе́лїю, і҆́ѡве, преста́вилсѧ є҆сѝ.

*Бг҃оро́диченъ:*

~Мо́лимсѧ ѡ҆ рабѣ́хъ твои́хъ, пренепоро́чнаѧ бцⷣе, и҆зъ тебє̀ воплоще́ннаго
молѝ, ꙗ҆́кѡ тѧ̀ є҆ди́нꙋ предста́тельницꙋ на́шꙋ зна́емъ.

*Конда́къ и҆ і҆́косъ пра́здника.*

*Пѣ́снь з҃. І҆рмо́съ:*

~Спасы́й во ѻ҆гнѝ а҆враа̑мскїѧ твоѧ̑ ѻ҆́троки, и҆ халдє́и ᲂу҆би́въ, ꙗ҆̀же
пра́вда пра́веднѡ ᲂу҆ловлѧ́ше: препѣ́тый гдⷭ҇и, бж҃е ѻ҆тє́цъ на́шихъ,
бл҃гослове́нъ є҆сѝ.

~Зако́нныхъ не невкꙋ́сенъ сы́й, но прⷪ҇ро́кѡвъ и҆ зако́на носѧ̀ и҆сполне́нїе
і҆́ѡве, за любо́вь бг҃ꙋ ᲂу҆годи́лъ є҆сѝ, воспѣва́ѧ: препѣ́тый гдⷭ҇и бж҃е ѻ҆тє́цъ
на́шихъ, бл҃гослове́нъ є҆сѝ.

~Не сниска́въ сокро́вища на землѝ, но на нб҃сѣ́хъ ᲂу҆пова́нїе, ꙗ҆́кѡ пра́хъ
вмѣни́лъ є҆сѝ зла́то, бг҃ови же пѣ́ти возжела́лъ є҆сѝ: препѣ́тый гдⷭ҇и, бж҃е
ѻ҆тє́цъ на́шихъ, бл҃гослове́нъ є҆сѝ. <<78>>

~Любве́ тѧ ча̑дъ и҆ и҆мѣ́нїѧ ѡ҆бнажѝ пра́ведныхъ вра́гъ: дꙋши́ же твоеѧ̀
крѣ́пость не преста̀ вопи́ти: препѣ́тый гдⷭ҇и, бж҃е ѻ҆тє́цъ на́шихъ,
бл҃гослове́нъ є҆сѝ.

*Трⷪ҇ченъ:*

~Сло́во и҆ дх҃ъ ѿ ѻ҆ц҃а̀ є҆ди́но трїѷпоста́сное є҆стество̀, бг҃осло́вѧще
благоче́стнѡ, бг҃омꙋ́дрїи, вѣ́рою вопїе́мъ: препѣ́тый гдⷭ҇и, бж҃е ѻ҆тє́цъ
на́шихъ, бл҃гослове́нъ є҆сѝ.

*Бг҃оро́диченъ:*

~Безбра́чнѡ во чре́вѣ вы́ше сло́ва прїи́мшꙋ непремѣ́ннаго бг҃а, ми́лостїю
человѣ́кѡмъ прича́щшагосѧ, благоче́стнѡ воспое́мъ, ꙗ҆́кѡ мт҃рь бж҃їю, во вѣ́ки.

*Пѣ́снь и҃. І҆рмо́съ:*

~Во ѻ҆́бразѣ а҆́гг҃ла ꙗ҆́вльшагосѧ въ пещѝ ѻ҆́гненнѣй пѣсносло́вцємъ, хрⷭ҇та̀
бг҃а по́йте, ѻ҆́троцы, свѧще́нницы, бл҃гослови́те, лю́дїе, превозноси́те во всѧ̑
вѣ́ки.

~Торжествꙋ́етъ ве́сь пра́зднꙋющихъ въ вы́шнихъ ли́къ, съ чꙋде́снымъ
воспѣва́емымъ і҆́ѡвомъ: по́йте, ѻ҆́троцы, свѧще́нницы, благослови́те, лю́дїе,
превозноси́те во всѧ̑ вѣ́ки.

~Оу҆сꙋгꙋ́би тебѣ̀ вѣнцы̀ на землѝ и҆ на нб҃сѝ подвигополо́жникъ, бг҃омꙋ́дре
і҆́ѡве. тѣ́мже взыва́еши: свѧще́нницы, благослови́те, лю́дїе, превозноси́те во
всѧ̑ вѣ́ки.

~И҆сцѣлє́нїѧ дꙋша́мъ же и҆ тѣ́лѡмъ, гное́нїе твоеѧ̀ пло́ти и҆сточа́етъ,
пребога́те, воспѣва́ющымъ: свѧще́нницы, благослови́те, лю́дїе, превозноси́те во
всѧ̑ вѣ́ки.

~Недꙋ́гъ и҆ здра́вїе, бога́тство и҆ нищета̀, воскипѣ́ша въ житїѝ твое́мъ,
блаже́нне, свѣ́телъ бо ꙗ҆́вльсѧ всѣ́ми, зове́ши: лю́дїе, превозноси́те во всѧ̑
вѣ́ки.

*Бг҃оро́диченъ:*

~Неизрече́ннѡ и҆ безъ сѣ́мене заче́ншꙋю, и҆ ро́ждшꙋю ра́дость вселе́ннѣй,
хрⷭ҇та̀ бг҃а, по́йте, ѻ҆́троцы, свѧще́нницы, благослови́те, лю́дїе,
превозноси́те во всѧ̑ вѣ́ки. <<79>>

*Пѣ́снь ѳ҃. І҆рмо́съ:*

~Є҆́ѵа ᲂу҆́бѡ недꙋ́гомъ преслꙋша́нїѧ клѧ́твꙋ всели́ла є҆́сть, ты́ же, дв҃о
бцⷣе, прозѧбе́нїемъ чревоноше́нїѧ мі́рови бл҃гослове́нїе процвѣла̀ є҆сѝ: тѣ́мъ
тѧ̀ всѝ велича́емъ.

~І҆́ѡвъ ᲂу҆́бѡ терпѣ́нїѧ свѣ́тлостїю досто́йнѡ вѣнча́сѧ: ты́ же пла́чеши и҆
сѣ́тꙋеши, не терпѧ̀ пра́веднагѡ вѣнца̀: сꙋ́етнѡ бо надѣ́ѧвсѧ, посрами́лсѧ є҆сѝ,
сатано̀, є҆ди́не пра́ведникѡвъ вра́же.

~Ꙗ҆́кѡ дости́жнѡ человѣ́кѡмъ ви́дѣти, сла́вꙋ твою̀ ᲂу҆смотри́въ безсме́ртнꙋю,
стра́хомъ ᲂу҆держа́нъ бы́въ, и҆ благоговѣ́нїемъ возопѝ і҆́ѡвъ, ѕѣлѡ̀ тре́петенъ:
пе́пелъ є҆́смь и҆ землѧ̀, ты́ же гдⷭ҇ь. тѣ́мъ тѧ̀ всѝ велича́емъ.

~Кни̑ги тѧ̀ досто́йнѡ живѡ́тныѧ прїѧ́ша, и҆ сокрѡ́вища нбⷭ҇наѧ, ꙗ҆́кѡ пшени́цꙋ
зрѣ́лꙋ сꙋ́щꙋ, и҆ и҆спо́лнь дне́й дꙋхо́вныхъ, і҆́ѡве, ᲂу҆го́дниче гдⷭ҇ень
бл҃же́нне. тѣ́мже тѧ̀ всѝ ᲂу҆блажа́емъ.

~Є҆ди́нице трїѷпоста́снаѧ, чⷭ҇тна́ѧ трⷪ҇це, и҆ є҆диносла́внаѧ прест҃а́ѧ, бж҃е
на́шъ, свѣ́тъ и҆ жи́знь, и҆ нетлѣ́нїе, мі́рꙋ показа́ласѧ є҆сѝ, зовꙋ́щыѧ твоѧ̑
рабы̑ ѿ ле́сти спасѝ, да вѣ́рою тебѣ̀ поклони́мсѧ.

*Бг҃оро́диченъ:*

~Премꙋ́дрости вмѣсти́лище па́че ᲂу҆ма̀ лꙋ́чшее показа́ласѧ є҆сѝ, ѻ҆трокови́це
пренепоро́чнаѧ, ѡ҆дꙋшевле́нъ прⷭ҇то́лъ же и҆ две́рь: тѣ́мже ꙗ҆́кѡ цр҃и́цꙋ
возлюби́вше дѣ̑вы тѧ̀, дв҃о, въ слѣ́дъ тебє̀ приведо́шасѧ бг҃оѻтрокови́цы.

*На лїтꙋргі́и, прокі́менъ, гла́съ з҃:* ~Честна̀ предъ гдⷭ҇емъ сме́рть
преподо́бныхъ є҆гѡ̀. *Сті́хъ:* ~Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́
ми; *А҆пⷭ҇лъ къ гала́тѡмъ, зача́ло сг҃і. А҆ллилꙋ́їа, гла́съ ѕ҃:* ~Блаже́нъ
мꙋ́жъ, боѧ́йсѧ гдⷭ҇а, въ за́повѣдехъ є҆гѡ̀ восхо́щетъ ѕѣлѡ̀. *Сті́хъ:* ~Си́льно
на землѝ бꙋ́детъ сѣ́мѧ є҆гѡ̀. *Є҆ѵⷢ҇лїе матѳе́а, зача́ло м҃г. Прича́стенъ:* ~Въ
па́мѧть вѣ́чнꙋю бꙋ́детъ пра́ведникъ.

