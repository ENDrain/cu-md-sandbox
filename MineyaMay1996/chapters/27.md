---
book: Минея
date: 05/27
title: сщмч. Ферапонта
---

<<461>>

*Мѣ́сѧца тогѡ́же въ к҃з-й де́нь.*

*Ст҃а́гѡ свѧщенномꙋ́ченика ѳерапо́нта:*

*И҆ ѡ҆брѣ́тенїе моще́й прпⷣбнагѡ ѻ҆тца̀ на́шегѡ ні́ла, и҆́же на є҆́зерѣ
селиге́рѣ, на ѻ҆́стровѣ зово́момъ столобно́е, но́вагѡ чꙋдотво́рца.*

[зрѝ] ~Слꙋ́жба є҆гѡ̀ напеча́тасѧ деке́мврїа въ з҃ де́нь.

*Стїхи̑ры свѧщенномꙋ́ченика ѳерапо́нта, гла́съ и҃. Подо́бенъ:* ~Мꙋ́ченицы твоѝ,
гдⷭ҇и:

~Ѳерапо́нтъ всесла́вный, бжⷭ҇твенными дѣѧ̑нїи просвѣ́щсѧ, серде́чными ѻ҆чесы̀
ви́дѣти добро́тꙋ сподо́бисѧ хрⷭ҇то́вꙋ, семꙋ̀ ᲂу҆годи́въ страда́нїемъ: тѣ́мже
цѣли́тъ стра̑сти всегда̀ дꙋ́шъ же и҆ тѣле́съ бл҃года́тїю, вѣ́рою притека́ющихъ
къ немꙋ̀. {{liturgical=v/gv/1/1  tone=8}}

~Ѳерапо́нтъ пребога́тый, живы́ѧ воды̀ и҆сто́чникъ сы́й, стрꙋи̑ и҆сцѣле́нїй
и҆сточа́етъ, и҆ ѿмыва́етъ до конца̀ скве́рнꙋ недꙋ́гѡвъ тѧ́жкихъ, всѣ́хъ
притека́ющихъ съ вѣ́рою. тогѡ̀ мольба́ми, гдⷭ҇и, всѣ̑мъ пода́ждь ве́лїю
ми́лость. {{liturgical=v/gv/1/2  tone=8}}

~Ѳерапо́нтъ чꙋ́дный, ѡ҆багрє́нїи кро́вными ѡ҆кропле́нъ, ѻ҆де́ждꙋ содѣ́лавъ
свѣтлѣ́йшꙋ, свѧще́нїѧ вои́стиннꙋ, въ ню́же бг҃олѣ́пнѡ ѡ҆дѣ́ѧвсѧ, внꙋ́трь ст҃ы́хъ
вни́де. тогѡ̀ моли́твами, гдⷭ҇и, всѣ̑мъ пода́ждь ве́лїю ми́лость. {{liturgical=v/gv/1/3  tone=8}}

*Стїхи̑ры бцⷣы, гла́съ и҆ подо́бенъ то́йже:*

~И҆схити́ мѧ, влⷣчце, и҆зъ рꙋкѝ ѕмі́ѧ человѣкоꙋбі́йцы, борю́щагѡ мѧ̀ ле́стїю
пожре́ти до конца̀: сокрꙋшѝ чє́люсти сегѡ̀, молю́сѧ, и҆ кова̑рствїѧ разорѝ,
ꙗ҆́кѡ да и҆зба́вльсѧ сегѡ̀ ногте́й, велича́ю си́лꙋ твою̀. {{liturgical=v/gv/2/1  tone=8}}<<462>>

~А҆́зъ є҆́смь дре́во непло́дное, всенепоро́чнаѧ, неплодѧ́щее плода̀
спасе́ннаго: тѣ́мже и҆ трепе́щꙋ посѣче́нїѧ, да не ка́кѡ вве́рженъ бꙋ́дꙋ въ
ѻ҆́гнь негаси́мый, ѻ҆каѧ́нный. тѣ́мже тѝ припа́даю, сегѡ̀ и҆зба́ви мѧ̀, и҆
плодоно́сна покажѝ, чⷭ҇таѧ, сн҃ꙋ твоемꙋ̀, хода́тайствомъ твои́мъ. {{liturgical=v/gv/2/2  tone=8}}

~Оу҆ѧзвѝ се́рдце моѐ стрѣла̀ жела́нїѧ смертоно́снаѧ, и҆ ᲂу҆ѧзви́хсѧ ѿ
неразꙋ́мїѧ, и҆ неисцѣ́льнѡ болю̀. мт҃и бж҃їѧ, не пре́зри менє̀ ѿча́ѧннагѡ, но
и҆сцѣле́нїе да́ждь мѝ, ꙗ҆́кѡ ро́ждши гдⷭ҇а и҆ сп҃са, є҆ди́наго милосе́рда. {{liturgical=v/gv/2/3  tone=8}}

*Сла́ва, и҆ ны́нѣ, бг҃оро́диченъ:*

~Помышлє́нїѧ нечи̑ста, и҆ ᲂу҆сты̀ льсти̑вы, дѣла́ же моѧ̑ всѧ̑ ѡ҆сквернє́на, и҆
что̀ сотворю̀; ка́кѡ ᲂу҆срѧ́щꙋ сꙋдїю̀; влⷣчце дв҃о, молѝ сн҃а твоего̀ и҆
зижди́телѧ и҆ гдⷭ҇а, ꙗ҆́кѡ да въ покаѧ́нїи прїи́метъ дх҃ъ мо́й, ꙗ҆́кѡ є҆ди́нъ
бл҃гоꙋтро́бенъ. {{liturgical=v/gv/th  tone=8}}

*Крⷭ҇тобг҃оро́диченъ:*

~Не терплю̀, ча́до, ви́дѧщи тѧ̀ на дре́вѣ ᲂу҆снꙋ́вша, бо́дрость всѣ̑мъ
подаю́щаго, ꙗ҆́кѡ да и҆̀же дре́вле престꙋпле́нїѧ плодо́мъ, сно́мъ поги́бельнымъ
ᲂу҆снꙋ́вшымъ, бж҃е́ственнꙋю и҆ спаси́тельнꙋю бо́дрость пода́си, дв҃а гл҃го́лаше
пла́чꙋщисѧ, ю҆́же велича́емъ. {{liturgical=v/gv/sth  tone=8}}

*Канѡ́нъ, творе́нїе І҆ѡ́сифово.*

*Гла́съ ѕ҃. Пѣ́снь а҃. І҆рмо́съ:*

~Ꙗ҆́кѡ по сꙋ́хꙋ пѣшеше́ствовавъ і҆и҃ль, по бе́зднѣ стопа́ми, гони́телѧ фараѡ́на
ви́дѧ потоплѧ́ема, бг҃ꙋ побѣ́днꙋю пѣ́снь, пои́мъ, вопїѧ́ше. {{liturgical=u/can/1/1/irm tone=6}}

~Со свѧще́нными ли́ки на нб҃сѣ́хъ ликꙋ́ѧ всегда̀ чтꙋ́щыѧ на землѝ свѧтꙋ́ю
па́мѧть твою̀ страсте́й и҆ бѣ́дъ лю́тыхъ, ѳерапо́нте, и҆зба́ви. {{liturgical=u/can/1/1/tr_1 tone=6}}

~Простира́емо въ мі́рѣ свѧще́нное и҆ честно́е твоѐ <<463>> страда́нїе,
возставлѧ́етъ вѣ̑рныѧ въ то̀, сла́вити тѧ̀ свѣ́тлѡ до́блествовавша, мꙋ́дре
ѳерапо́нте, благода́тїю. {{liturgical=u/can/1/1/tr_2 tone=6}}

~Бг҃осїѧ́ннꙋ тѧ̀ ѕвѣздꙋ̀, мы́сленное сл҃нце показа́въ, пѡ́двигъ твои́хъ
свѣ́томъ, и҆ чꙋде́съ сїѧ́нїемъ вѣ̑рныѧ ѡ҆зарѧ́етъ, свѧще́ннѡ восхвалѧ́ющыѧ тѧ̀. {{liturgical=u/can/1/1/tr_3 tone=6}}

*Бг҃оро́диченъ:*

~Свѧще́нный ли́къ прⷪ҇ро́ческїй предсказа́ше и҆здале́ча, хотѧ́щꙋ тѧ̀ бы́ти
бж҃їю роди́тельницꙋ, чⷭ҇таѧ, вы́шшꙋ херꙋві̑мъ и҆ всѧ́кїѧ тва́ри. {{liturgical=u/can/1/1/tr_th tone=6}}

*Пѣ́снь г҃. І҆рмо́съ:*

~Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й, вознесы́й ро́гъ вѣ́рныхъ твои́хъ,
бл҃же, и҆ ᲂу҆тверди́вый на́съ на ка́мени и҆сповѣ́данїѧ твоегѡ̀. {{liturgical=u/can/1/3/irm tone=6}}

~Оу҆го́дникъ бы́лъ є҆сѝ хрⷭ҇то́въ, и҆́стинно носѧ̀ и҆ подо́бно, мꙋ́чениче, твоѐ
зва́нїе вои́стиннꙋ, и҆ цѣли́ши дꙋ́шъ и҆ тѣле́съ всегда̀ недꙋ́ги. {{liturgical=u/can/1/3/tr_1 tone=6}}

~Кро́вь съ ма́стїю смѣ́шшисѧ, твоѐ свѧще́нство свѣтлѣ́йше твори́тъ, ст҃и́телю
и҆ па́стырю, мꙋ́чениче и҆ врачꙋ̀ болѧ́щихъ: тѣ́мже восхвалѧ́емъ тѧ̀. {{liturgical=u/can/1/3/tr_2 tone=6}}

~Цѣли́ши стра̑сти лю̑тыѧ вѣ́рнѡ пристꙋпа́ющихъ, и҆ недꙋ́ги ᲂу҆ставлѧ́еши, и҆
дꙋхѡ́въ лꙋка́выхъ ѡ҆чища́еши вре́дъ хрⷭ҇то́вымъ призыва́нїемъ бжⷭ҇твеннымъ,
всебл҃же́нне. {{liturgical=u/can/1/3/tr_3 tone=6}}

*Бг҃оро́диченъ:*

~Разꙋмѣ́ти ржⷭ҇тва̀ твоегѡ̀, чⷭ҇таѧ, неизглаго́ланнꙋю глꙋбинꙋ̀ недоꙋмѣ́етъ
ᲂу҆́мъ человѣ́чь: бг҃ъ бо и҆злїѧ́въ себѐ за милосе́рдїе, во ᲂу҆тро́бѣ твое́й,
всего́ мѧ ѡ҆бновѝ. {{liturgical=u/can/1/3/tr_th tone=6}}

*Сѣда́ленъ, гла́съ а҃. Подо́бенъ:* ~Гро́бъ тво́й:

~Оу҆го́дниче хрⷭ҇то́въ, пострада́въ зако́ннѡ, ꙗ҆ви́лсѧ є҆сѝ и҆́стиненъ
ст҃и́тель, и҆ мꙋ́ченикъ, тѣ́мже, мо́лимъ тѧ̀: дꙋ́шъ на́шихъ, свѧ́те, ны́нѣ
ᲂу҆врачꙋ́й неꙋдобьисцѣ̑льныѧ стра̑сти, чл҃вѣколю́бца, и҆ воли́телѧ ми́лости
хрⷭ҇та̀ ᲂу҆молѝ. {{liturgical=u/can/1/3/sed_1 tone=6}}<<464>>

*Сла́ва, и҆ ны́нѣ, бг҃оро́диченъ:*

~Наста́ви на́съ на пꙋ́ть покаѧ́нїѧ, ᲂу҆кло́ншыѧсѧ при́снѡ къ безпꙋ́тїємъ ѕѡ́лъ,
и҆ преблага́го прогнѣ́вавшыѧ гдⷭ҇а, неискꙋсобра́чнаѧ бл҃гослове́ннаѧ марі́е,
прибѣ́жище ѿча́ѧнныхъ человѣ́кѡвъ, бж҃їе жили́ще. {{liturgical=u/can/1/3/sed_th tone=6}}

*Крⷭ҇тобг҃оро́диченъ:*

~Зрѧ́щи тѧ̀, хрⷭ҇тѐ, всенепоро́чнаѧ мт҃и, ме́ртва на крⷭ҇тѣ̀ просте́рта,
вопїѧ́ше: сн҃е мо́й, собезнача́льне ѻ҆ц҃ꙋ̀, и҆ дх҃ꙋ, что̀ неизрече́нное твоѐ сїѐ
смотре́нїе, и҆́мже спа́слъ є҆сѝ пречⷭ҇тыхъ рꙋ́къ твои́хъ, ще́дре, созда́нїе; {{liturgical=u/can/1/3/sed_sth tone=6}}

*Пѣ́снь д҃. І҆рмо́съ:*

~Хрⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ цр҃ковь бг҃олѣ́пнѡ пое́тъ,
взыва́ющи ѿ смы́сла чи́ста, ѡ҆ гдⷭ҇ѣ пра́зднꙋющи. {{liturgical=u/can/1/4/irm tone=6}}

~Ѡ҆чи́стивъ пе́рвѣе ѿ страстны́ѧ молвы̀ дꙋ́шꙋ, прїѧ́лъ є҆сѝ,
свѧщеннодѣ́йственне, пома́занїе бжⷭ҇твенно свѧ́то, и҆ при кончи́нѣ
страда́льческимъ ᲂу҆краси́лсѧ є҆сѝ вѣнце́мъ. {{liturgical=u/can/1/4/tr_1 tone=6}}

~Зна́мєнїи всегда̀ и҆ бжⷭ҇твенными чꙋдесы̀ сїѧ́ѧ ви́дишисѧ, и҆ ѡ҆блиста́еши
всю̀ подсо́лнечнꙋю, благода́ть ѿ бг҃а прїе́мъ, ст҃и́телю досточꙋ́дне. {{liturgical=u/can/1/4/tr_2 tone=6}}

~Оу҆па́слъ пе́рвѣе лю́ди благода́тїю, безкро́вными же́ртвами, ꙗ҆́кѡ ст҃и́тель
свѧще́ннѡ ѡ҆свѧ́щь, и҆ ꙗ҆́кѡ а҆́гнецъ закла́нъ бы́въ, гдⷭ҇еви приведе́сѧ. {{liturgical=u/can/1/4/tr_3 tone=6}}

*Бг҃оро́диченъ:*

~Ꙗ҆́кѡ две́рь ведꙋ́щꙋю къ бжⷭ҇твенномꙋ вхо́дꙋ, ꙗ҆́кѡ ра́й бжⷭ҇твенный, ꙗ҆́кѡ
разꙋ́мно мѣ́сто ѡ҆свѧще́нїѧ, ꙗ҆́кѡ добро́тꙋ і҆а́кѡвлю, дв҃ꙋ ᲂу҆блажи́мъ. {{liturgical=u/can/1/4/tr_th tone=6}}

*Пѣ́снь є҃. І҆рмо́съ:*

~Бж҃їимъ свѣ́томъ твои́мъ, бл҃же, ᲂу҆́тренюющихъ тѝ дꙋ́шы любо́вїю ѡ҆зарѝ,
молю́сѧ, тѧ̀ вѣ́дѣти, сло́ве бж҃їй, и҆́стиннаго бг҃а, ѿ мра́ка грѣхо́внагѡ
взыва́юща. {{liturgical=u/can/1/5/irm tone=6}}

~Бжⷭ҇твеннымъ сїѧ́нїемъ ѡ҆зари́всѧ, ꙗ҆ви́лсѧ є҆сѝ пресвѣ́тлаѧ ѕвѣзда̀,
просвѣща́ѧ подсо́лнечнꙋю бжⷭ҇твенными зна́мєнїи бж҃їимъ дх҃омъ, ѳерапо́нте
ст҃и́телю бг҃облаже́нне. {{liturgical=u/can/1/5/tr_1 tone=6}} <<465>>

~Ꙗ҆́кѡ всесожже́нїе свѧще́нно, ꙗ҆́кѡ приноше́нїе, ѻ҆́ч҃е, прїѧ́тно, и҆ же́ртва
соверше́нна, пло́тїю пострада́вшемꙋ сло́вꙋ прине́слсѧ є҆сѝ, ѳерапо́нте
ст҃и́телю, мꙋ́ченикъ бы́въ. {{liturgical=u/can/1/5/tr_2 tone=6}} 

~Ча́шꙋ налїѧ́въ всекраснѡ̀ и҆сповѣ́данїѧ вои́стиннꙋ, крѣ́пкимъ твои́мъ
страда́нїемъ всѣ́хъ напоѧ́еши, ѳерапо́нте прпⷣбне, съ высо́кимъ проповѣ́данїемъ
призыва́ѧ. {{liturgical=u/can/1/5/tr_3 tone=6}} 

*Бг҃оро́диченъ:*

~По рожде́нїи стра́шнѣмъ пребыла̀ є҆сѝ дв҃ою, ꙗ҆́коже пре́жде: бг҃ъ бо бѣ̀
рожде́йсѧ, ᲂу҆строѧ́ѧй всѧ̑ во́лею, безневѣ́стнаѧ марі́е, бг҃облагода́тнаѧ. {{liturgical=u/can/1/5/tr_th tone=6}} 

*Пѣ́снь ѕ҃. І҆рмо́съ:*

~Жите́йское мо́ре воздвиза́емое зрѧ̀ напа́стей бꙋ́рею, къ ти́хомꙋ приста́нищꙋ
твоемꙋ̀ прите́къ, вопїю́ ти: возведѝ ѿ тлѝ живо́тъ мо́й, многоми́лостиве.  {{liturgical=u/can/1/6/irm tone=6}} 

~Житїѐ твоѐ бжⷭ҇твенно, жи́знь бг҃олѣ́пна, и҆ сла́вна сме́рть, мꙋ́ченическими
сїѧ́ѧ добро́тами, чꙋде́съ свѣтлостьмѝ ѡ҆зарѧ́ѧ сердца̀ пою́щихъ тѧ̀.  {{liturgical=u/can/1/6/tr_1 tone=6}} 

~Плодови́тꙋ ло́зꙋ тѧ̀ вїногра́да и҆́стиннагѡ разꙋ́мнагѡ позна́хомъ,
и҆сповѣ́данїѧ гро́здїе и҆́стинно приносѧ̀, и҆сточа́ющее терпѣ́нїѧ, бг҃омꙋ́дре,
вїно̀ и҆зрѧ́дно. {{liturgical=u/can/1/6/tr_2 tone=6}}

~Хра́мъ тво́й показа́сѧ врачевство̀ свѧще́нно, ѡ҆блегча́ѧ благода́тїю всѧ̑кїѧ
болѣ̑зни немощны́хъ, и҆ рѣша̀ недꙋ́ги, ст҃и́телю бг҃омꙋ́дре досточꙋ́дне. {{liturgical=u/can/1/6/tr_3 tone=6}}

*Бг҃оро́диченъ:*

~Сло́во во ᲂу҆тро́бѣ твое́й ѡ҆дебелѣ̀ безъ сѣ́мене, и҆ чл҃вѣ́къ ꙗ҆ви́сѧ
соверше́нъ, ѡ҆бновлѧ́ѧ є҆стество̀ бг҃оподо́бнѡ, ꙗ҆́коже є҆ди́нъ вѣ́сть,
бг҃овмѣсти́маѧ две́ре, всенепоро́чнаѧ. {{liturgical=u/can/1/6/tr_th tone=6}}

*Пѣ́снь з҃. І҆рмо́съ:*

~Росода́тельнꙋ ᲂу҆́бѡ пе́щь содѣ́ла а҆́гг҃лъ прпⷣбнымъ ѻ҆трокѡ́мъ, халдє́и же
ѡ҆палѧ́ющее велѣ́нїе бж҃їе мꙋчи́телѧ ᲂу҆вѣща̀ вопи́ти: бл҃гослове́нъ є҆сѝ, бж҃е
ѻ҆тє́цъ на́шихъ. {{liturgical=u/can/1/7/irm tone=6}} <<466>>

~Страсте́й треволне́нїе ᲂу҆кроти́въ воздержа́нїемъ, прпⷣбне, пострада́въ же,
наводне́нїемъ погаси́лъ є҆сѝ твои́хъ крове́й, пре́лести запале́нїе,
свѧщенномꙋ́чениче хрⷭ҇то́въ, ѳерапо́нте прпⷣбне. {{liturgical=u/can/1/7/tr_1 tone=6}}

~Соверши́лсѧ є҆сѝ мѵ́ромъ пома́занїѧ, свѧщеннотаи́нниче прпⷣбне, и҆ соверши́въ
свѧще́нники, и҆ наро́дъ, ꙗ҆́кѡ па́стырь, соверши́лъ є҆сѝ тече́нїе до́брое,
закла́нъ бы́въ за хрⷭ҇та̀, ѳерапо́нте мꙋ́чениче мꙋ́дре. {{liturgical=u/can/1/7/tr_2 tone=6}}

~Тече́нїемъ крове́й твои́хъ погрꙋзи́лъ є҆сѝ вра̑жїѧ полкѝ: чꙋде́съ же сїѧ́нїемъ
мра́къ страсте́й разорѧ́еши, ѳерапо́нте, вои́стиннꙋ чꙋдодѣ́йственникъ ꙗ҆́вльсѧ,
и҆ вра́чь немощны́хъ. {{liturgical=u/can/1/7/tr_3 tone=6}}

*Бг҃оро́диченъ:*

~Сѣдѧ́й въ нѣ́дрѣхъ роди́телѧ неѡпи́саннѡ, чⷭ҇таѧ, въ нѣ́дрѣхъ твои́хъ ны́нѣ
сѣди́тъ ѡ҆пи́санъ, твои́мъ ѡ҆бложе́нъ зра́комъ: за є҆́же спастѝ а҆да́ма, но́въ
а҆да́мъ бы́въ. {{liturgical=u/can/1/7/tr_th tone=6}}

*Пѣ́снь и҃. І҆рмо́съ:*

~И҆зъ пла́мене преподѡ́бнымъ ро́сꙋ и҆сточи́лъ є҆сѝ, и҆ пра́веднагѡ же́ртвꙋ
водо́ю попали́лъ є҆сѝ: всѧ̑ бо твори́ши, хрⷭ҇тѐ, то́кмѡ є҆́же хотѣ́ти. Тѧ̀
превозно́симъ во всѧ̑ вѣ́ки. {{liturgical=u/can/1/8/irm tone=6}}

~Безкрѡ́вны жє́ртвы бг҃ꙋ прине́слъ є҆сѝ, и҆ поже́рлсѧ є҆сѝ ꙗ҆́кѡ а҆́гнецъ
чи́стъ непоро́ченъ: де́мѡнскїѧ жє́ртвы потреби́лъ є҆сѝ, красота̀ страда́льцєвъ,
ѳерапо́нте ст҃и́телю.  {{liturgical=u/can/1/8/tr_1 tone=6}}

~Раѧ̀ жи́тель бжⷭ҇твенъ бы́въ, и҆ ст҃ы́хъ а҆́гг҃лѡвъ ꙗ҆ви́лсѧ є҆сѝ
соприча́стникъ, мꙋ́ченическою сїѧ́ѧ свѣ́тлостїю, мꙋ́чениче страстоно́сче, и҆
слꙋжи́телю сп҃совъ. {{liturgical=u/can/1/8/tr_2 tone=6}}

~Го́рдаго ѕмі́ѧ ты̀ смири́лъ є҆сѝ смире́нїемъ се́рдца, сопроти́вльсѧ семꙋ̀
мꙋ́жески, и҆ мч҃ническою кро́вїю ѡ҆багри́въ, ст҃и́телю, свѧще́ннꙋю ѻ҆де́ждꙋ
твою̀. {{liturgical=u/can/1/8/tr_3 tone=6}}

*Бг҃оро́диченъ:*

~И҆зба́вльшесѧ пе́рвыѧ клѧ́твы ржⷭ҇тво́мъ твои́мъ, всебл҃гослове́ннаѧ
ѻ҆трокови́це бг҃ора́дованнаѧ, гаврїи́ловъ тебѣ̀ гла́съ возсыла́емъ: ра́дꙋйсѧ,
вино́вна всѣ́хъ спасе́нїю. {{liturgical=u/can/1/8/tr_th tone=6}} <<467>>

*Пѣ́снь ѳ҃. І҆рмо́съ:*

~Бг҃а человѣ́кѡмъ не возмо́жно ви́дѣти, на него́же не смѣ́ютъ чи́ни
а҆́гг҃льстїи взира́ти. тобо́ю бо, всечⷭ҇таѧ, ꙗ҆ви́сѧ человѣ́кѡмъ сло́во
воплоще́нно. є҆го́же велича́юще, съ нбⷭ҇ными вѡ́и, тѧ̀ ᲂу҆блажа́емъ. {{liturgical=u/can/1/9/irm tone=6}}

~Ви́дѣти сла́вꙋ вседержи́телѧ жела́ѧ, непра́веднꙋю претерпѣ́лъ є҆сѝ сме́рть, и҆
твое́ю возше́лъ є҆сѝ кро́вїю, ст҃и́телю сла́вне, ꙗ҆́коже на колесни́цѣ, и҆ къ
нб҃сє́мъ восте́клъ, ра́дꙋѧсѧ почи́лъ є҆сѝ. {{liturgical=u/can/1/9/tr_1 tone=6}}

~Ꙗ҆́кѡ свѣ́тъ, ꙗ҆́кѡ ᲂу҆́тро на́мъ возсїѧ́лъ є҆сѝ, свѣ́тлыми зарѧ́ми ѡ҆зарѧ́ѧ
концы̀, ст҃и́телю и҆ па́стырю бг҃одохнове́нне, и҆ страсте́й рѣши́ши ѡ҆мраче́нїе.
тѣ́мже тѧ̀ почита́емъ, и҆ благоче́стнѡ ᲂу҆блажа́емъ. {{liturgical=u/can/1/9/tr_2 tone=6}}

~Сы́й съ ли́ки, бг҃облаже́нне, патрїа́рхъ и҆ мꙋ́чєникъ, а҆пⷭ҇лъ и҆ пра́вєдникъ,
и҆ прпⷣбныхъ, съ ни́ми моли́сѧ, разрѣше́нїе согрѣше́нїй всѣ̑мъ дарова́ти,
творѧ́щымъ благоче́стнѡ бжⷭ҇твеннꙋю па́мѧть твою̀. {{liturgical=u/can/1/9/tr_3 tone=6}}

~Твоегѡ̀ хра́ма, мꙋ́чениче, благолѣ́пїе блиста́нїи чꙋде́съ всегда̀
просвѣща́емо, вѣ́рою пристꙋпа́ющымъ въ дꙋ́сѣ, разрѣша́етъ страсте́й мра́къ,
ᲂу҆ставлѧ́етъ недꙋ́ги, мꙋ́чениче ст҃и́телю, и҆ па́стырю досточꙋ́дне. {{liturgical=u/can/1/9/tr_4 tone=6}}

*Бг҃оро́диченъ:*

~Свѣ́томъ твои́мъ, бг҃облагода́тнаѧ въ жена́хъ дв҃о, просвѣти́ мѧ, молю́сѧ, и҆
ѻ҆гнѧ̀ вѣ́чнагѡ мѧ̀ и҆зба́ви: ꙗ҆́кѡ да велича́ю тѧ̀, ꙗ҆́кѡ да тѧ̀ сла́влю, ꙗ҆́кѡ
да по до́лгꙋ воспою̀ вели̑чїѧ твоѧ̑. {{liturgical=u/can/1/9/tr_th tone=6}}

