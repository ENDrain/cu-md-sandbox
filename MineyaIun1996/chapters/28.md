<<415>>

=Мѣ́сѧца тогѡ́же въ к҃и-й де́нь.=

=Пренесе́нїе моще́й ст҃ы́хъ и҆ чꙋдотво́рцєвъ безсребрє́нникъ, кѵ́ра и҆
і҆ѡа́нна:=

=И҆ па́мѧть прпⷣбныхъ ѻ҆тє́цъ, се́ргїа и҆ ге́рмана, валаа́мскихъ
чꙋдотво́рцѡвъ.=

~Слꙋ́жба и҆́хъ пи́сана въ приложе́нїи.

=Стїхи̑ры на ѕ҃, гла́съ д҃ Подо́бенъ:= ~Ꙗ҆́кѡ до́блѧ:

~Дво́ицꙋ почти́мъ ꙳ мꙋ́чєникъ пѣ́сньми, ꙳ трⷪ҇ческꙋю и҆мꙋ́щꙋ свѣ́тлость, ꙳
ѡ҆снова́нїе вѣ́ры, ꙳ цвѣ́ты дыха́ющыѧ ꙳ благово́нїе и҆́стинно ꙳ хрⷭ҇то́ва
разꙋмѣ́нїѧ, ꙳ кѵ́ра всѝ и҆ съ ни́мъ вели́каго і҆ѡа́нна, ꙳ ꙗ҆́кѡ молѧ́щыѧсѧ
непреста́ннѡ ѡ҆ на́съ ко гдⷭ҇ꙋ.

~Житїѧ̀ свѣ́тлостїю, ꙳ и҆ посто́мъ просїѧ́лъ є҆сѝ, ꙳ и҆ страда́нїемъ по́слѣжде
꙳ ᲂу҆краси́лъ є҆сѝ твою̀ дꙋ́шꙋ, кѵ́ре сла́вне, ꙳ во́инство же ѡ҆ста́вилъ є҆сѝ
земно́е, ꙳ мꙋ́дре і҆ѡа́нне, ꙳ и҆ ѡ҆брѣ́лъ є҆сѝ нбⷭ҇ное, ꙳ молѧ́ще ѻ҆́ба сп҃са, ꙳
ѡ҆ блажа́щихъ ва́шꙋ па́мѧть, бл҃же́ннїи.

~Вра́чеве показа́стесѧ немощны̑мъ, бл҃же́ннїи, ꙳ и҆ свѣти́льницы незаходи́мїи ꙳
бжⷭ҇твенныѧ вѣ́ры, ꙳ и҆сповѣ́данїѧ соглаго́льницы, ꙳ мꙋ́ченикѡмъ соприча̑стницы,
꙳ вѣнцы̀ вои́стиннꙋ ѿ хрⷭ҇та̀ прїи́мше, ꙳ кѵ́ре сла́вне и҆ мꙋ́дре і҆ѡа́нне,
непреста́ннѡ моли́те сп҃са ꙳ ѡ҆ и҆̀же вѣ́рою пою́щихъ ва́съ.

=Сла́ва, гла́съ и҃:=

~Дво́ица мч҃никъ дне́сь возсїѧ̀ на́мъ, дꙋшє́вныѧ болѣ̑зни на́шѧ и҆сцѣлѧ́юща,
кѵ́ръ и҆ і҆ѡа́ннъ чꙋдодѣ́йственнїи: ѻ҆́въ ᲂу҆́бѡ равноа́гг҃льное ѡ҆блобыза́въ
є҆ди́нственное житїѐ, да́же до конца̀ пожи́въ, кро́вїю мч҃ническою <<416>>
присвоѧ́етсѧ хрⷭ҇тꙋ̀: ѻ҆́въ же въ во́инскихъ просїѧ́въ сосло́вїихъ, нбⷭ҇нымъ
воинствосло́вїѧмъ градописꙋ́етсѧ. тѣ́мже и҆ въ па́мѧть и҆́хъ и҆сцѣлє́нїѧ
подава́ютъ вѣ́рою соверша́ющымъ, молѧ́щесѧ ѡ҆ дꙋша́хъ на́шихъ.

=Крⷭ҇тобг҃оро́диченъ. Подо́бенъ: Ѽ= пресла́внагѡ чꙋдесѐ!

~Не терплю̀, ча́до, ви́дѧщи тѧ̀ ꙳ на дре́вѣ ᲂу҆снꙋ́вша, бо́дрость всѣ̑мъ
подаю́щаго: ꙳ ꙗ҆́кѡ да дре́вле престꙋпле́нїѧ плодо́мъ, ꙳ сно́мъ поги́бельнымъ
ᲂу҆снꙋ́вшымъ, ꙳ бжⷭ҇твеннꙋю и҆ спаси́тельнꙋю ꙳ бо́дрость пода́си, ꙳ дв҃а
глаго́лаше пла́чꙋщисѧ, ꙳ ю҆́же велича́емъ.

=На стїхо́внѣ ѻ҆ктѡ́иха. Сла́ва, гла́съ в҃:=

~Прїиди́те, вѣ́рныхъ сосло́вїе дне́сь, пѣ́сньми вѣнча́емъ кѵ́ра со і҆ѡа́нномъ,
ра̑ла благода̑тнаѧ, и҆ да́тели просѧ́щымъ незави́стны: многоѻбра́знѣ бо всѣ̑мъ
ꙗ҆ви́шасѧ вра́чеве пресвѣ́тлїи. тѣ́мже и҆ мо́лѧтъ ѡ҆ дꙋша́хъ на́шихъ.

=Крⷭ҇тобогоро́диченъ. Подо́бенъ:= ~Є҆гда̀ ѿ дре́ва:

~Є҆гда̀ нескве́рнаѧ а҆́гница ви́дѣ своего̀ а҆́гнца, на заколе́нїе ꙗ҆́кѡ
чл҃вѣ́ка во́лею влеко́ма, пла́чꙋщи гл҃го́лаше: безча́дствовати мѧ̀ ны́нѣ
тщи́шисѧ, хрⷭ҇тѐ, ро́ждшꙋю тѧ̀, что̀ сїѐ сотвори́лъ є҆сѝ, и҆зба́вителю
всѧ́ческихъ; ѻ҆ба́че воспѣва́ю и҆ сла́влю твою̀, ю҆́же па́че ᲂу҆ма̀ и҆ сло́ва,
кра́йнюю бл҃гость, чл҃вѣколю́бче.

=Тропа́рь, гла́съ є҃:=

~Чꙋдеса̀ ст҃ы́хъ твои́хъ мч҃никъ, стѣ́нꙋ неѡбори́мꙋ на́мъ дарова́вый, хрⷭ҇тѐ
бж҃е. тѣ́хъ моли́твами совѣ́ты ꙗ҆зы́кѡвъ разорѝ, ѻ҆те́чество на́ше ᲂу҆крѣпѝ,
ꙗ҆́кѡ є҆ди́нъ бл҃гъ и҆ человѣколю́бецъ.

=На ᲂу҆́трени ѻ҆́ба канѡ́на ѻ҆ктѡ́иха: и҆ ст҃ы́хъ канѡ́нъ на ѕ҃.=

=Гла́съ и҃. Пѣ́снь а҃. І҆рмо́съ:=

~И҆стрѧ́сшемꙋ въ мо́ри мꙋчи́тельство фараѡ́не, и҆ і҆и҃лѧ сꙋ́шею наста́вльшемꙋ,
пои́мъ хрⷭ҇тꙋ̀, ꙗ҆́кѡ просла́висѧ во вѣ́ки. <<417>>

~Показа́вшемꙋ въ мі́рѣ чꙋдотво́рцы и҆ врачѝ, кѵ́ра честна́го и҆ і҆ѡа́нна
мꙋ́ченика, всѣ̑мъ цѣлѧ́щѧ стра̑сти бл҃года́тїю, воспое́мъ вѣ́рнїи, и҆ мч҃никѡвъ
почти́мъ па́мѧть.

~Ѿве́ргшесѧ ны́нѣшнихъ, бꙋ́дꙋщихъ рачи́тели, кровьмѝ и҆́стинномꙋ рачи́телю
послѣ́доваша: тѣ́мже въ ра́нахъ стра́ждꙋще, до́блественнѣ терпѧ́хꙋ.

~Оу҆крѣ́пльшесѧ дерзнове́нїемъ, и҆ ᲂу҆тве́рждше дꙋ́шꙋ, наꙋчи́вшесѧ ѡ҆ хрⷭ҇тѣ̀,
и҆ съ мꙋ́чєники пострада́ша мꙋ́жески, и҆ вѣнцы̀ и҆сплето́ша зако́ннѡ.

=Бг҃оро́диченъ:=

~Спаси́ мѧ мт҃и и҆́стины, ѡ҆бꙋрева́ема лю́тѣ ѿ страсте́й, и҆ ча́стѡ
погрꙋжа́ема: и҆ напра́ви мѧ̀, чⷭ҇таѧ, ко спасе́нїю ти́хагѡ приста́нища.

=Пѣ́снь г҃. І҆рмо́съ:=

~Нѣ́сть свѧ́тъ, ꙗ҆́кѡ гдⷭ҇ь, и҆ нѣ́сть пра́веденъ ꙗ҆́кѡ бг҃ъ на́шъ, є҆го́же
пое́тъ всѧ̀ тва́рь: нѣ́сть пра́веденъ па́че тебє̀, гдⷭ҇и.

~Вѣ́рою ѡ҆бостри́лъ є҆сѝ ст҃ы̑ѧ твоѧ̑, хрⷭ҇тѐ, наде́ждею и҆скова́лъ є҆сѝ,
любо́вїю разже́глъ є҆сѝ: тремѝ всеѻрꙋ̑жїи треплете́нный вѣне́цъ тѣ̑мъ и҆спле́лъ
є҆сѝ.

~До́блѣ сопроти́въ ста́ша къ мꙋчи́телємъ нечести̑вымъ непобѣди́мїи мꙋ́чєницы,
пре́лести ловлє́нїѧ невре́днѡ преше́дше, хрⷭ҇то́мъ бо воѡрꙋжи́вшесѧ, съ ни́мъ и҆
веселѧ́тсѧ.

~Ꙗ҆́кѡ столпы̀ бг҃озда́ннїи, и҆ ѡ҆снова̑нїѧ твє́рдаѧ, на ка́мени водрꙋзи́ша
восхождє́нїѧ вѣ́ры, ѿ ка́мене пи́вше во́дꙋ присноживо́тнꙋю, ю҆́же ѿ ча́ши
хрⷭ҇то́вы.

=Бг҃оро́диченъ:=

~Дх҃ꙋ бы́сть жили́ще чⷭ҇таѧ, прїи́мши и҆сполне́нїе всегѡ̀ бжⷭ҇тва̀ сыно́внѣ, и҆
ро́ждши сп҃са и҆ гдⷭ҇а, и҆ и҆зба́вителѧ ро́да на́шегѡ.

=Сѣда́ленъ, гла́съ д҃. Подо́бенъ:= ~Вознесы́йсѧ:

~До́лꙋ влекꙋ́щыѧ стра̑сти попра́вше, къ мꙋче́нїѧ, страда́льцы, бжⷭ҇твеннѣй
высотѣ̀ свѣ́тлѡ вознесо́стесѧ <<418>> благода́тїю, кѵ́ре и҆ і҆ѡа́нне, вселе́нныѧ
свѣти́льницы. тѣ́мже мо́лимсѧ: тмы̀ грѣхо́вныѧ и҆ недꙋ́гъ и҆зба́вите на́съ,
и҆̀же надъ всѣ́ми бг҃а молѧ́ще.

=Два́жды.=

=Сла́ва, и҆ ны́нѣ, бг҃оро́диченъ:=

~Грѣхолюби́въ сы́й, молю́ тѧ безгрѣ́шнаго бг҃а ро́ждшꙋю, взе́млющаго грѣхѝ
мі́ра, пречⷭ҇таѧ, многогрѣ́шнꙋю дꙋ́шꙋ мою̀ ᲂу҆ще́дрити, и҆ грѣхѝ моѧ̑ мнѡ́гїѧ
ѡ҆чи́стити: грѣ̑шнымъ бо ты̀ є҆сѝ ѡ҆чище́нїе, и҆ спасе́нїе вѣ̑рнымъ и҆
застꙋпле́нїе.

=Крⷭ҇тобг҃оро́диченъ:=

~И҆́же ѿ безнача́льнагѡ ѻ҆ц҃а̀ рожде́ннаго, напослѣ́докъ тѧ̀ пло́тїю ро́ждшаѧ,
на крⷭ҇тѣ̀ ви́сѧща зрѧ́щи, хрⷭ҇тѐ, ᲂу҆вы̀ мнѣ̀, любе́знѣйшїй і҆и҃се, вопїѧ́ше:
ка́кѡ сла́вимый, ꙗ҆́кѡ бг҃ъ ѿ а҆́гг҃лъ, ѿ беззако́нныхъ ны́нѣ человѣ̑къ, сн҃е,
хотѧ̀ распина́ешисѧ; пою́ тѧ, долготерпѣли́ве.

=Пѣ́снь д҃. І҆рмо́съ:=

~И҆зъ горы̀ приѡсѣне́нныѧ, сло́ве, прⷪ҇ро́къ, є҆ди́ныѧ бцⷣы, хотѧ́ща
воплоти́тисѧ, бг҃ови́днѡ ᲂу҆смотрѝ, и҆ со стра́хомъ славосло́вѧше си́лꙋ твою̀.

~Тѣ́ло и҆ дꙋ́шꙋ и҆ ᲂу҆́мъ, и҆ сердє́чнаѧ всѧ̑, хрⷭ҇тꙋ̀ пожро́сте вѣ́рою, и҆
мꙋчи́телей сꙋровство̀ побѣ́ждше, зако́ннѡ свѧті́и вѣнча́стесѧ.

~Мечꙋ̀ и҆ ѻ҆гню̀ тѣ́ло преда́вше, жє́ртвы прїѧ̑тны бы́сте бг҃ꙋ, и҆ въ воню̀
благоꙋха́нїѧ на трапе́зѣ та́йнѣ принесо́стесѧ.

~Неꙋгаси́ма зарѧ̀ возсїѧ̀ мі́рꙋ, мѡ́щи твои́хъ мч҃никъ, благодѣ́телю: є҆́юже
ѿгна́сѧ тма̀ неразꙋ́мїѧ, и҆ въ тоѧ̀ мѣ́сто введе́сѧ бг҃оразꙋ́мїе.

=Бг҃оро́диченъ:=

~Влⷣчце чⷭ҇таѧ, сло́ва бжⷭ҇твеннагѡ двє́ри, цр҃кви твое́й совокꙋ́плєнныѧ, и҆
тѧ̀ пречⷭ҇тꙋю пѣ́сньми хва́лѧщыѧ, покры́й и҆ соблюдѝ ѿ всѧ́кихъ ѕѡ́лъ. <<419>>

=Пѣ́снь є҃. І҆рмо́съ:=

~Оу҆́тренююще вопїе́мъ тѝ, гдⷭ҇и, спаси́ ны: ты́ бо є҆сѝ бг҃ъ на́шъ, ра́звѣ
тебє̀ и҆но́гѡ не вѣ́мы.

~Спꙋ́тники дѣ́вы стѧжа́вше страстоте́рпцы, взѧ́сте соверше́нный вѣне́цъ побѣ́ды
ра́дꙋющесѧ.

~Бжⷭ҇твеннагѡ сїѧ́нїѧ заре́ю просвѣ́щшесѧ, мꙋ́ченицы прехва́льнїи, и҆ при́снѡ
мі́ръ просвѣща́ете.

~Страстє́мъ гдⷭ҇нимъ подо́бѧщесѧ, страстоте́рпцы, болѣ̑зни претерпѣ́сте,
доблемꙋ́дреннѡ непобѣди́мїи.

=Бг҃оро́диченъ:=

~Оу҆ти́ши непостоѧ́ннꙋю бꙋ́рю страсте́й мои́хъ, ꙗ҆́же бг҃а ро́ждши ко́рмчїю и҆
гдⷭ҇а.

=Пѣ́снь ѕ҃. І҆рмо́съ:=

~Ри́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ свѣ́томъ, ꙗ҆́кѡ ри́зою многомлⷭ҇тиве
хрⷭ҇тѐ бж҃е на́шъ.

~Бронѧ́ми вѣ́ры до́брѣ воѡрꙋжи́вшесѧ, мч҃ницы, тве́рдѡ ᲂу҆ѧзви́сте
сопротивобо́рца врага̀ и҆ сꙋпоста́та.

~Па́мѧть ст҃ы́хъ твои́хъ, хрⷭ҇тѐ, въ пѣ́снехъ сла́вимъ, и҆ тебѣ̀ бг҃ꙋ на́шемꙋ
поклоне́нїе вѣ́рою прино́симъ.

~Страсте́мъ твои̑мъ ревнова́вше, хрⷭ҇тѐ, сла́внїи мч҃ницы, мꙋчє́нїѧ
претерпѣ́ша: и҆́хже моли́твами, бж҃е, спасѝ всѣ́хъ на́съ.

=Бг҃оро́диченъ:=

~Цр҃ковь тѧ̀ бж҃їю и҆ ковче́гъ, и҆ черто́гъ ѡ҆дꙋшевле́нъ, и҆ две́рь нбⷭ҇нꙋю,
бцⷣе, вѣ́рнїи возвѣща́емъ.

=Конда́къ, гла́съ г҃. Подо́бенъ:= ~Дв҃а дне́сь:

=Ѿ= бжⷭ҇твенныѧ благода́ти да́ръ чꙋде́съ воспрїе́мше свѧті́и, чꙋдодѣ́йствꙋете
въ мі́рѣ непреста́ннѡ, всѧ̑ на́шѧ стра̑сти рꙋкодѣ́йствїемъ и҆зсѣца́юще
неви́димѡ, кѵ́ре бг҃омꙋ́дре со і҆ѡа́нномъ сла́внымъ: вы́ бо сꙋ́щнѣ бжⷭ҇твеннїи
вра́чеве є҆стѐ.

=І҆́косъ:=

~Са́ми себѐ бг҃ꙋ возло́жше, свѧті́и, всѐ и҆скꙋше́нїе лю́тое <<420>> є҆гѡ̀ ра́ди
претерпѣ́сте, ᲂу҆ме́рше ᲂу҆се́рднѡ мꙋ́ченицы до́блїи, и҆ по кончи́нѣ всѣ̑мъ
и҆сточа́ете бжⷭ҇твєннаѧ дарова̑нїѧ, сꙋ́щымъ въ разли́чныхъ недꙋ́зѣхъ, и҆ ѿ
мно́гихъ и҆сцѣлѧ́ете ѕѡ́лъ, ѿ ни́хже є҆ди́нъ и҆ пе́рвый є҆́смь а҆́зъ ѻ҆каѧ́нный:
тѣ́ломъ бо и҆ дꙋше́ю ѿ ꙗ҆́звъ лю́тыхъ болю̀, и҆ вѣ́рою ва́мъ вопїю̀: и҆сцѣли́те
мѧ̀, вы́ бо бжⷭ҇твеннїи вра́чеве є҆стѐ.

=Пѣ́снь з҃. І҆рмо́съ:=

~А҆́гг҃ломъ ѻ҆́троки и҆зъ ѻ҆гнѧ̀ спасы́й, и҆ гремѧ́щꙋю пе́щь преложивы́й на
ро́сꙋ, бл҃гослове́нъ є҆сѝ, бж҃е ѻ҆тє́цъ на́шихъ.

~Нбⷭ҇ныѧ сла́вы рачи́тели бы́вше страда́льцы твоѝ, гдⷭ҇и, кѵ́ръ и҆ і҆ѡа́ннъ,
вре́меннꙋю и҆ тлѣ́ющꙋю сла́вꙋ ѡ҆ста́виша.

~Ꙗ҆́кѡ слове́снꙋю же́ртвꙋ преда́вше тѣ́ло, и҆ ꙗ҆́кѡ слꙋже́нїе и҆злива́юще тебѣ̀
бг҃ꙋ кро́вь, страда́льцы твоѝ, і҆и҃се, всесожже́ни бы́ша.

~Ꙗ҆́кѡ стра́шенъ є҆́сть мꙋ́ченикѡвъ собо́ръ, ꙗ҆́кѡ и҆ по сме́рти дꙋ́хи
прогонѧ́етъ, и҆ недꙋ́гꙋющымъ и҆сцѣле́нїе подава́етъ.

=Бг҃оро́диченъ:=

~Па́че вины̀ ражда́еши всѧ́ческихъ вино́внаго, премно́гою бла́гостїю чл҃вѣ́ка
бы́вша: тѣ́мже согла́снѡ тѧ̀, чⷭ҇таѧ, ᲂу҆блажа́емъ.

=Пѣ́снь и҃. І҆рмо́съ:=

=Ѿ= ѻ҆ц҃а̀ пре́жде вѣ̑къ рожде́ннаго, и҆ ѿ мт҃ре въ послѣ̑днѧѧ воплоще́ннаго,
свѧще́нницы благослови́те, лю́дїе превозноси́те во всѧ̑ вѣ́ки.

=Ѡ҆= і҆́дѡльскихъ негодова́вше же́ртвахъ, дꙋхѡ́вны принесо́ша себѐ жє́ртвы на
нбⷭ҇нѣй трапе́зѣ, до́блїи мꙋче́нїемъ.

~Та̑йныѧ слꙋ̑жбы свѧщеннодѣ́йствꙋюще, ѿсѣче́нїе ᲂу҆дѡ́въ томꙋ̀ принесо́ша,
ꙗ҆́кѡ прїѧ̑тныѧ жє́ртвы, тѣ́ло и҆ кро́вь на трапе́зѣ и҆ ча́ши.

~Запина́телѧ прама́тере ᲂу҆таи́вшесѧ, пи́щный ѡ҆б̾ѧ́сте <<421>> пото́къ, и҆ ѿ
бжⷭ҇твеннагѡ дре́ва вкꙋси́сте дѣви̑цы, страда́ньми ᲂу҆краси́вшесѧ.

=Бг҃оро́диченъ:=

~Прорѡ́къ проречє́нїѧ, прест҃а́ѧ, въ тебѣ̀ коне́цъ прїѧ́ша бжⷭ҇твенный, мі́ръ
ве́сь до́лжнѡ тѧ̀ пѣ́ти, чⷭ҇таѧ, ᲂу҆бѣжда́ютъ.

=Пѣ́снь ѳ҃. І҆рмо́съ:=

~Велича́емъ тѧ̀ мт҃рь бж҃їю, и҆ сла́вимъ тѧ̀, бцⷣе дв҃о, ꙗ҆́кѡ сп҃са ро́ждшꙋю
дꙋ́шъ на́шихъ.

~Хрⷭ҇тѡ́вы ѻ҆рꙋ́жницы, недꙋ́гꙋющымъ вра́чеве, кѵ́ръ и҆ і҆ѡа́ннъ, чꙋде́съ
бл҃года́ть ѿ бг҃а прїе́мше, и҆сцѣлѧ́ютъ всѣ́хъ на́съ.

~Дꙋшє́внаѧ стра̑сти, предста́вше кѵ́ръ и҆ і҆ѡа́ннъ, до конца̀ ѿгонѧ́ютъ вѣ́рою,
и҆ си́лою хрⷭ҇то́вою, непобѣди́мїи.

~Бж҃е зижди́телю, є҆го́же проповѣ́даша и҆ногда̀ кѵ́ръ и҆ і҆ѡа́ннъ, творѧ́щыѧ
па́мѧть тѣ́хъ мꙋче́нїѧ всѧ̑ ᲂу҆ще́дри.

=Бг҃оро́диченъ:=

~Мт҃рь всѝ бг҃а на́шегѡ бжⷭ҇твеннѡ почти́мъ: тоѧ́ бо ра́ди вы́шнїѧ
сподо́бихомсѧ че́сти, воспѣва́ющїи ю҆̀.

=Свѣти́ленъ. Подо́бенъ:= ~Нб҃о ѕвѣзда́ми:

~Чꙋдодѣ́йственнїи свѣти́льницы, кѵ́ре со і҆ѡа́нномъ, дꙋшє́вныѧ на́шѧ недꙋ́ги и҆
тѣлє́сныѧ и҆сцѣли́те, ѿ гдⷭ҇а прїе́мше благода́ть и҆сцѣле́нїй.

=Бг҃оро́диченъ:=

~И҆́же ѿ бг҃а мі́рꙋ пода̑ннымъ благи̑мъ ты̀ вина̀ была̀ є҆сѝ, бцⷣе: но и҆ ны́нѣ
молѝ ѡ҆ ѻ҆́бщемъ спасе́нїи благопремѣ́ннаго бг҃а.

=На стїхо́внѣ ѻ҆ктѡ́иха. Сла́ва, гла́съ д҃:=

~Достохва́льными пѣ́сньми вѣ́рнїи возвели́чимъ кѵ́ра и҆ і҆ѡа́нна, и҆̀же дꙋ́хомъ
є҆динокрѡ́вныѧ, и҆ по пло́ти братомꙋ̑дрыѧ: съ ни́миже а҆ѳана́сїю до́блюю
похвалѧ́юще, и҆ прозѧбе́нїе є҆ѧ̀, ѳеодо́тїю, є҆ѵдоѯі́ю и҆ ѳеокті́стꙋ,
страстотє́рпицы и҆ приснодѣ́вы, молѧ́щыѧ хрⷭ҇та̀ ѡ҆ дꙋша́хъ на́шихъ. <<422>>

=Крⷭ҇тобг҃оро́диченъ. Подо́бенъ:= ~Ꙗ҆́кѡ до́блѧ:

~Распина́ема хрⷭ҇та̀ чл҃вѣколю́бца ꙳ ви́дѧщи пречⷭ҇таѧ, ꙳ и҆ ре́бра
и҆скопава́ема копїе́мъ, ꙳ пла́чꙋщи вопїѧ́ше: ꙳ что̀ сїѐ, сн҃е мо́й; ꙳ что́ ти
безблагода́тнїи лю́дїе возда́ша, ꙳ за ꙗ҆̀же сотвори́лъ є҆сѝ дѡ́браѧ и҆̀мъ, ꙳ и҆
тщи́шисѧ безча́дствовати мѧ̀, вселюбе́знѣйшїй; ꙳ ᲂу҆дивлѧ́юсѧ, бл҃гоꙋтро́бне,
твоемꙋ̀ во́льномꙋ распѧ́тїю.

=На лїтꙋргі́и, бл҃жє́нна ѻ҆ктѡ́иха: И҆ ст҃ы́хъ, пѣ́снь г҃. Прокі́менъ, гла́съ
д҃:= ~Ст҃ы̑мъ, и҆̀же сꙋ́ть на землѝ є҆гѡ̀: =Сті́хъ:= ~Предзрѣ́хъ гдⷭ҇а предо
мно́ю вы́нꙋ: =А҆пⷭ҇лъ, къ корі́нѳѧнѡмъ, зача́ло рн҃г. А҆ллилꙋ́їа, гла́съ д҃:=
~Воззва́ша пра́веднїи: =Сті́хъ:= ~Мнѡ́ги скѡ́рби пра́вєднымъ: =Є҆ѵⷢ҇лїе матѳе́а,
зача́ло л҃д ѿ полꙋ̀. Прича́стенъ:= ~Ра́дꙋйтесѧ, пра́веднїи, ѡ҆ гдⷭ҇ѣ.

