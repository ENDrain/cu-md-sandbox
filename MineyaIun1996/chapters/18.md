<<228>>

=Мѣ́сѧца тогѡ́же въ и҃і-й де́нь.=

=Ст҃а́гѡ мꙋ́ченика лео́нтїа.=

=И҆ пра́зднованїе прест҃ѣ́й бцⷣѣ, въ че́сть є҆ѧ̀ і҆кѡ́ны боголю́бскїѧ.=

~Слꙋ́жба сїѧ̀ пи́сана въ приложе́нїи.

=Стїхи̑ры, гла́съ и҃. Подо́бенъ:= ~Что̀ вы̀ нарече́мъ:

~Что́ тѧ и҆менꙋ́емъ, сла́вне; ꙳ є҆лла́дское приноше́нїе, ꙳ ꙗ҆́кѡ
ᲂу҆стреми́вшасѧ ѿ неѧ̀: ꙳ фі́нїческое ѡ҆чище́нїе, ꙗ҆́кѡ заколе́на въ не́й: ꙳
свѣти́льника, ꙗ҆́кѡ во тмѣ̀ возблиста́вшаго: ꙳ до́блѧ, ꙗ҆́кѡ непобѣди́ма
бїю́щими. ꙳ многоѻбра́зное твоѐ благозва́нїе, ꙳ лео́нтїе всебл҃же́нне, ꙳ молѝ,
спасти́сѧ дꙋша́мъ на́шымъ.

~Что́ тѧ, страстоте́рпче, пронарече́мъ; ꙳ во́ина хрⷭ҇то́ва, ꙗ҆́кѡ погꙋби́телѧ
врагѡ́въ: ꙳ цр҃ѧ̀ страсте́й, ꙗ҆́кѡ бл҃гоче́стїѧ страда́льца: ꙳ пита́телѧ
а҆́лчꙋщихъ, ꙗ҆́кѡ нищелю́бца: ꙳ пра́ведника, ꙗ҆́кѡ рачи́телѧ нб҃омꙋ́дренна. ꙳
Разли̑чнаѧ твоѧ̑ страда̑нїѧ, ꙳ свѣтлѣ̑йша борє́нїѧ. ꙳ Молѝ, спасти́сѧ дꙋша́мъ
на́шымъ.

~Кто̀ не почꙋди́тсѧ тебѣ̀, лео́нтїе; ꙳ ꙗ҆́кѡ все́льника прїе́мъ нетлѣ́нїѧ
и҆сто́чника, ꙳ рѣ́ки благодѣѧ́нїѧ и҆сточа́еши вѣ̑рнымъ, ꙳ и҆ всѣ̑мъ безме́зднѡ ꙳
незави̑стна <<229>> приноша́еши жа́ждꙋщымъ дарѡва́нїѧ: ꙳ весели́ши же
причаща́ющыѧсѧ ꙳ вода́мъ бл҃гости. ꙳ молѝ, спасти́сѧ дꙋша́мъ на́шымъ.

=Сла́ва, гла́съ а҃:=

~Страстоте́рпче лео́нтїе прехва́льне, ѿ любвѐ хрⷭ҇то́вы тѧ̀ ни ѻ҆́гнь, ни
ра̑ны, ни ме́чь ѿлꙋчи́ти возмого́ша: но мꙋ́жески пострада́въ посредѝ мꙋчи́телей,
і҆́дѡльскїѧ жє́ртвы разори́лъ є҆сѝ, бг҃омꙋ́дре, и҆ ны́нѣ, вѣнчено́сче, ликꙋ́еши
на нб҃сѣ́хъ: прилѣ́жнѡ молѝ ѡ҆ дꙋша́хъ на́шихъ.

=Крⷭ҇тобг҃оро́диченъ. Подо́бенъ:= ~Нбⷭ҇ныхъ чинѡ́въ:

=Оу҆= крⷭ҇та̀ предстоѧ́щи сн҃а и҆ бг҃а твоегѡ̀, ꙳ и҆ долготерпѣ́нїе тогѡ̀
смотрѧ́ющи, ꙳ глаго́лаше пла́чꙋщи мт҃и чⷭ҇таѧ: ꙳ ᲂу҆вы̀ мнѣ̀, ча́до сладча́йшее,
꙳ что̀ сїѧ̑ стра́ждеши непра́веднѡ, сло́ве бж҃їй, ꙳ да спасе́ши человѣ́чество;

=На стїхо́внѣ ѻ҆ктѡ́иха. Сла́ва, гла́съ д҃:=

~Да весели́тсѧ нб҃о дне́сь свѣ́тлѡ, и҆ землѧ̀ да ра́дꙋетсѧ вѣ́рнѡ въ па́мѧть
мꙋ́ченика лео́нтїа: и҆́бо наста́вшїй де́нь, не же́ртвами безслове́сными, но
же́ртвою хвалы̀, ѿ цвѣтє́цъ дꙋхо́вныхъ вѣнчава́етсѧ: ᲂу҆кра́шенъ бо съ на́ми
предстоѧ̀, безкро́внꙋ слꙋ́жбꙋ вѣнцеда́вцꙋ приносѧ̀, мольбꙋ̀ прино́ситъ свѣ́тлѡ,
во дворы̀ ра̑йскїѧ дости́гнꙋти, вѣ́рнѡ творѧ́щымъ па́мѧть є҆гѡ̀.

=Крⷭ҇тобг҃оро́диченъ. Подо́бенъ:= ~Ꙗ҆́кѡ до́блѧ:

~Распина́ема хрⷭ҇та̀ чл҃вѣколю́бца ви́дѧщи пречⷭ҇таѧ, ꙳ и҆ ре́бра и҆скопава́єма
копїе́мъ, ꙳ пла́чꙋщи вопїѧ́ше: ꙳ что̀ сїѐ, сн҃е мо́й; ꙳ что́ ти безблагода́тнїи
лю́дїе возда́ша, ꙳ за ꙗ҆̀же сотвори́лъ є҆сѝ дѡ́браѧ и҆̀мъ, ꙳ и҆ тщи́шисѧ
безча́дствовати мѧ̀, вселюбе́знѣйшїй; ꙳ ᲂу҆дивлѧ́юсѧ, благоꙋтро́бне, ꙳ твоемꙋ̀
во́льномꙋ распѧ́тїю.

=Тропа́рь, гла́съ д҃:=

~Мꙋ́ченикъ тво́й, гдⷭ҇и, лео́нтїй, во страда́нїи свое́мъ вѣне́цъ прїѧ́тъ
нетлѣ́нный ѿ тебє̀ бг҃а на́шегѡ: и҆мѣ́ѧй бо крѣ́пость твою̀, мꙋчи́телей низложѝ,
сокрꙋшѝ и҆ <<230>> де́мѡнѡвъ немѡщны́ѧ де́рзѡсти. тогѡ̀ моли́твами спасѝ дꙋ́шы
на́шѧ.

=Канѡ́нъ, творе́нїе і҆ѡа́нна мона́ха.=

=Гла́съ д҃. Пѣ́снь а҃. І҆рмо́съ:=

~Воспою̀ тебѣ̀, гдⷭ҇и бж҃е мо́й, ꙗ҆́кѡ и҆зве́лъ є҆сѝ лю́ди и҆зъ рабо́ты
є҆гѵ́петскїѧ, покры́лъ же є҆сѝ колєсни́цы фараѡ́нѡвы и҆ си́лꙋ.

~Закѡ́нъ похва́льныхъ добродѣ́тель твоѧ̀ не ѿпа́даетъ, хрⷭ҇то́въ ᲂу҆го́дниче
лео́нтїе: то́й бо є҆́сть тебѣ̀ похвала̀, и҆ бога́тство неѿе́млемо.

~Жела́ѧ, блаже́нне, пачеесте́ственныхъ нескве́рнꙋ дꙋ́шꙋ, дѣ́вствомъ же тѣ́ло
ᲂу҆краси́въ, къ вы́шнемꙋ пꙋтѝ бл҃голѣ́пнѡ ᲂу҆стро́илъ є҆сѝ.

~Держа́вꙋ взе́мъ на пре́лесть, мꙋ́ченическꙋю че́сть хвалѧ̀, преподо́бне,
сла́вный лео́нтїе, при́снѡ тебѣ̀ жела́емаго.

=Бг҃оро́диченъ:=

~Тебѣ̀ всѝ притека́емъ, бцⷣе, ꙗ҆́кѡ побо́рницѣ тве́рдѣй, на мольбꙋ̀ дви́жꙋще,
и҆зба́вити ста́до твоѐ ѿ всѧ́кагѡ ѡ҆бстоѧ́нїѧ.

=Пѣ́снь г҃. І҆рмо́съ:=

~Лꙋ́къ си́льныхъ и҆знемо́же, и҆ немощствꙋ́ющїи препоѧ́сашасѧ си́лою: сегѡ̀
ра́ди ᲂу҆тверди́сѧ въ гдⷭ҇ѣ се́рдце моѐ.

~Ѻ҆бы́чай бл҃гоꙋкра́шенъ и҆ мꙋ́дрость, бл҃года́ть же ѿ бг҃а стѧжа́въ, лео́нтїе,
ꙗ҆ви́лсѧ є҆сѝ и҆́стинный страда́лецъ и҆ мꙋ́ченикъ и҆зрѧ́денъ.

~Возложи́те дꙋ́шы живо́мꙋ бг҃ꙋ, твои́мъ сво́инникѡмъ приглаша́лъ є҆сѝ,
лео́нтїе, цр҃ю́ же вѣ́чнѡ пребыва́ющемꙋ во́инствꙋйте.

~И҆сточѝ благоче́стїѧ глаго́лы медото́чный и҆ бг҃олюбе́зный. ѧ҆зы́къ тво́й:
рабы̑ же нече́стїѧ, хꙋ́льники низлага́ше.

=Бг҃оро́диченъ:=

~Ра́дꙋйсѧ, мт҃и неискꙋсобра́чнаѧ, бг҃а сло́ва во ᲂу҆тро́бѣ <<231>> твое́й
вмѣсти́вшаѧ, и҆ ро́ждшаѧ воплоще́ннаго, ꙗ҆́кѡ бг҃а вкꙋ́пѣ и҆ чл҃вѣ́ка.

=Сѣда́ленъ, гла́съ д҃. Подо́бенъ:= ~Ско́рѡ предварѝ:

~Крⷭ҇тъ ꙗ҆́коже ѻ҆рꙋ́жїе воспрїе́мъ, къ боре́нїю ѿлꙋчи́лсѧ є҆сѝ неви́димыхъ
врагѡ́въ: до́блественнѣ же пострада́лъ є҆сѝ. тѣ́мже потреби́въ си́лꙋ и҆́хъ,
возме́здїе прїѧ́лъ є҆сѝ чꙋде́съ бл҃года́ть, молѧ̀ спасти́сѧ на́мъ, мꙋ́чениче
лео́нтїе пресла́вне.

=Сла́ва, и҆ ны́нѣ, бг҃оро́диченъ:=

~Чтⷭ҇аѧ, всенепоро́чнаѧ и҆ неискꙋсомꙋ́жнаѧ, ꙗ҆́же є҆ди́на безлѣ́тнаго сн҃а и҆
сло́ва бж҃їѧ въ лѣ́то ро́ждши, сего̀ со ст҃ы́ми и҆ честны́ми патрїа̑рхи и҆
мꙋ́ченики, и҆ прⷪ҇рѡ́ки, и҆ преподо́бными молѝ, дарова́ти на́мъ ѡ҆чище́нїе и҆
ве́лїю ми́лость.

=Крⷭ҇тобг҃оро́диченъ:=

~На крⷭ҇тѣ̀ тѧ̀ возвы́шена ꙗ҆́кѡ ᲂу҆зрѣ̀ пречⷭ҇таѧ мт҃и твоѧ̀, сло́ве бж҃їй,
мт҃рски рыда́ющи вѣща́ше: что̀ но́вое и҆ стра́нное сїѐ чꙋ́до, сн҃е мо́й; ка́кѡ
жи́знь всѣ́хъ вкꙋша́еши сме́рти, ѡ҆живи́ти мє́ртвыѧ хотѧ̀, ꙗ҆́кѡ милосе́рдъ;

=Пѣ́снь д҃. І҆рмо́съ:=

~Нб҃са̀ добродѣ́тель твоѧ̀ покры́ла є҆́сть, и҆ землѧ̀ и҆спо́лнисѧ сла́вы
твоеѧ̀, хрⷭ҇тѐ. тѣ́мже вѣ́рнѡ вопїе́мъ: сла́ва си́лѣ твое́й, гдⷭ҇и.

~Ꙗ҆́ростїю де́мѡнскою ѡ҆держи́мый, тѧ̀ любо́вїю бжⷭ҇твенною содержи́маго,
неми́лостивнѡ ᲂу҆ранѧ́ше, мч҃ниче страстоте́рпче лео́нтїе.

~Тѧ̀ ᲂу҆лови́ти и҆ ꙗ҆́ти хотѧ́щемꙋ, ко и҆́стинѣ де́рзостнѣ ѿвѣща́лъ є҆сѝ, ꙗ҆́кѡ
блаже́нна претѧ́щаго непщꙋ́ѧ, мꙋ́чениче страстоте́рпче лео́нтїе.

~И҆́же на дре́вѣ тебє̀ ра́ди пригвожде́йсѧ пло́тїю, на дре́вѣ тѧ̀ свѧ́зана
є҆гѡ̀ ра́ди зрѧ̀, крѣ́пости напо́лни и҆ благода́ти.

=Бг҃оро́диченъ:=

~Херꙋві́мскихъ чинѡ́въ преимꙋ́щаѧ, и҆ бг҃а на рꙋкꙋ̀ сѣдѧ́щаго съ пло́тїю
носи́вшаѧ: ра́дꙋйсѧ, бцⷣе всепѣ́таѧ. <<232>>

=Пѣ́снь є҃. І҆рмо́съ:=

~Стѧжа́вый ны̀ и҆збра̑нныѧ лю́ди кро́вїю твое́ю, гдⷭ҇и, тво́й ми́ръ да́ждь
на́мъ, во є҆диномы́слїи сохранѧ́ѧ ста́до твоѐ.

~Ѻ҆вча̀ къ заколе́нїю гото́во приве́дсѧ, лео́нтїе всесла́вне, мꙋчи́тельскомꙋ
сꙋди́щꙋ за хрⷭ҇та̀ самово́льнѣ предста́лъ є҆сѝ.

~Низложи́ти твоеѧ̀ дꙋшѝ крѣ́пость покꙋша́шесѧ пре́лести пови́нный,
распе́ншагосѧ гдⷭ҇а, ꙗ҆́коже ѕлодѣ́ѧ человѣ́ка ᲂу҆ничижа́ѧ.

~Да поги́бнꙋтъ бо́зи, зе́млю и҆ нб҃о ꙗ҆́вѣ не сотво́ршїи: распны́йсѧ бо всѣ́хъ
содѣ́тель є҆́сть, мꙋ́чениче, глаго́лалъ є҆сѝ.

=Бг҃оро́диченъ:=

~Ра́дꙋйсѧ, прест҃а́ѧ, чⷭ҇таѧ, неискꙋсобра́чнаѧ, ст҃а́ѧ мр҃і́е бг҃оневѣ́сто,
ꙗ҆́кѡ бг҃а родила̀ є҆сѝ, ѡ҆небеси́вшаго ро́дъ на́шъ.

=Пѣ́снь ѕ҃. І҆рмо́съ:=

~Возопѝ, проѡбразꙋ́ѧ погребе́нїе тридне́вное, прⷪ҇ро́къ і҆ѡ́на, въ ки́тѣ
молѧ́сѧ: ѿ тлѝ и҆зба́ви мѧ̀, і҆и҃се, цр҃ю̀ си́лъ.

~Ти́хъ ᲂу҆́бѡ притека́ющымъ вѣ́рою, лео́нтїе, и҆ сло́во растворе́нно и҆мы́й
бжⷭ҇твенною со́лїю, же́стокъ же врагѡ́мъ хрⷭ҇тѡ́вымъ ꙗ҆влѧ́лсѧ є҆сѝ.

~Ра́дꙋѧсѧ ᲂу҆́бѡ вѣ́рный тво́й ра́бъ лео́нтїй, ѿдаѧ́ше себѐ свидѣ́тельствꙋ
ца́рствїѧ твоегѡ̀: но не терпѧ́хꙋ вразѝ твоеѧ̀, хрⷭ҇тѐ, и҆́стины.

~Разжиза́хꙋсѧ ꙗ҆́ростїю ꙗ҆́коже ѕвѣ́рїе беззако́ннїи, и҆ рꙋ́цѣ возлага́хꙋ,
ꙗ҆́кѡ на ло́въ, на мꙋ́ченика, наше́дше расто́ргнꙋти неща́днѡ непобѣди́маго.

=Бг҃оро́диченъ:=

~Не и҆́мамы ра́звѣ тебє̀ застꙋ́пницы, пречⷭ҇таѧ, пою́щїи прест҃о́е ржⷭ҇тво̀
твоѐ, влⷣчце. тѣ́мже мо́лимсѧ: благопребы́тна сотворѝ є҆го̀ рабѡ́мъ твои̑мъ.

=Конда́къ, гла́съ г҃: Подо́бенъ:= ~Дв҃а дне́сь:

~Мꙋчи́телей посрами́лъ є҆сѝ лꙋка̑ваѧ кова̑рства, и҆ <<233>> є҆́ллинѡвъ
ѡ҆бличи́лъ є҆сѝ безбо́жное слꙋже́нїе, возсїѧ́лъ є҆сѝ бг҃оразꙋ́мїѧ всѣ̑мъ
человѣ́кѡмъ, ᲂу҆че́ньми благоче́стїѧ, бг҃омꙋ́дре мꙋ́чениче, сегѡ̀ ра́ди твою̀
па́мѧть почита́емъ любо́вїю, премꙋ́дре лео́нтїе.

=І҆́косъ:=

~Хода́таѧ бг҃ꙋ и҆ человѣ́кѡмъ гдⷭ҇а, на́шꙋ земны́хъ нищетꙋ̀ прїе́мшаго, ѿ
неискꙋсомꙋ́жныѧ чⷭ҇тыѧ бцⷣы, и҆ распе́ншасѧ, и҆ воздви́гша ѿ тлѝ человѣ́чество,
призыва́ю дарова́ти, ꙗ҆́кѡ да мꙋ́драго лео́нтїа ны́нѣ восхвалю̀, и҆ повѣ́мъ
свѣ̑тлаѧ є҆гѡ̀ страда̑нїѧ и҆ кра̑снаѧ, ꙗ҆̀же показа̀ до́брѣ, мꙋ́жествомъ и҆
вѣ́рою, и҆ любо́вїю, воѡрꙋже́нъ. сегѡ̀ ра́ди почита́емъ любо́вїю мꙋ́драго
лео́нтїа.

=Пѣ́снь з҃. І҆рмо́съ:=

~Спасы́й во ѻ҆гнѝ а҆враа́мскїѧ твоѧ̑ ѻ҆́троки, и҆ халдє́и ᲂу҆би́въ, ꙗ҆̀же
пра́вда пра́веднѡ ᲂу҆ловлѧ́ше: препѣ́тый гдⷭ҇и, бж҃е ѻ҆тє́цъ на́шихъ,
бл҃гослове́нъ є҆сѝ.

~Тве́рдостїю ра́зꙋма, ꙗ҆́коже плѣне́ннїи ѻ҆́троцы, съ пла́менемъ и҆скꙋше́нїй и҆
ле́сть попра̀ лео́нтїй непобѣди́мый, поѧ̀ тебѣ̀: гдⷭ҇и, бж҃е ѻ҆тє́цъ на́шихъ,
бл҃гослове́нъ є҆сѝ.

~Безпристра́стїемъ пло́ть забы́въ, крѣ́пкѡ ра̑ны за хрⷭ҇та̀, ꙗ҆́кѡ непобѣди́мь
мꙋ́ченикъ, терпѣ́лъ є҆сѝ, поѧ̀ твоемꙋ̀ зижди́телю: бж҃е ѻ҆тє́цъ на́шихъ,
бл҃гослове́нъ є҆сѝ.

~Мꙋ́дростїю и҆ любо́вїю хрⷭ҇то́вою, є҆стества̀ тве́рдѡ ᲂу҆держа́въ тлѣ́нное
сопрѧже́нїе, живоно́снꙋю произво́лилъ є҆сѝ сме́рть, воспѣва́ѧ, лео́нтїе: бж҃е
ѻ҆тє́цъ на́шихъ, бл҃гослове́нъ є҆сѝ.

~Сло́ва и҆ дх҃а со ѻ҆ц҃е́мъ є҆ди́но трїѷпоста́сное є҆стество̀ бг҃осло́вствꙋѧ,
неꙋкло́нный и҆ непобѣди́мый мꙋ́ченикъ взыва́ше: препѣ́тый гдⷭ҇и, бж҃е ѻ҆тє́цъ
на́шихъ, благослове́нъ є҆сѝ.

=Бг҃оро́диченъ:=

~Безсѣ́меннѡ во ᲂу҆тро́бѣ, и҆ па́че є҆стества̀ прїе́мшꙋю непремѣ́ннаго бг҃а, за
милосе́рдїе человѣ́кѡмъ <<234>> примѣ́шшасѧ, благоче́стнѡ воспое́мъ, ꙗ҆́кѡ мт҃рь
бж҃їю во вѣ́ки.

=Пѣ́снь и҃. І҆рмо́съ:=

~На крⷭ҇тѣ̀ пло́тїю пригвожде́ннаго, и҆ показа́вшаго на́мъ ѻ҆рꙋ́жїе во
спасе́нїе, ѻ҆́троцы, превозноси́те хрⷭ҇та̀ бг҃а на́шего во вѣ́ки.

~Терпѧ́ше плотскі̑ѧ ра̑ны мꙋ́ченикъ, и҆ безпло́тнаго врага̀ ѕѣлѡ̀ побѣжда́ше,
поѧ̀: превозноси́те хрⷭ҇та̀ бг҃а на́шего во вѣ́ки.

~Свѣ́тлѡ ᲂу҆́мъ ко влⷣцѣ въ боде́нїихъ терно́вныхъ просте́рлъ є҆сѝ, любо́вїю,
мꙋ́чениче, превозноси́те, вопїѧ̀, хрⷭ҇та̀ бг҃а на́шего во вѣ́ки.

~Побѣ́да тебѣ̀ хрⷭ҇то́съ є҆́сть, мꙋ́чениче, є҆го́же ра́нами плотски́ми
просла́вилъ є҆сѝ, взыва́ѧ: ѻ҆́троцы, превозноси́те хрⷭ҇та̀ бг҃а на́шего во
вѣ́ки.

=Бг҃оро́диченъ:=

~Тѧ̀ пресла́внѡ, ѽ бг҃ома́ти, ро́дове всѝ земні́и, чи́стаѧ, ᲂу҆блажа́емъ: ꙗ҆́кѡ
тобо́ю къ нб҃сѝ вознесо́хомсѧ, дѣ́во мт҃и.

=Пѣ́снь ѳ҃. І҆рмо́съ:=

~Бжⷭ҇тво̀ твоѐ нетлѣ́нно ꙗ҆ви́сѧ: бг҃ъ и҆зъ бокꙋ̀ твоє́ю про́йде, ꙗ҆́кѡ
плотоно́сецъ ꙗ҆ви́сѧ на землѝ, и҆ съ человѣ́ки поживѐ: тѧ̀, бцⷣе, тѣ́мъ всѝ
велича́емъ.

~Трⷪ҇цы слꙋжи́тель показа́лсѧ є҆сѝ, послꙋжи́въ, лео́нтїе, непоро́чнѡ, є҆мꙋ́же
всѧ̑ колѣ̑на покланѧ́ютсѧ, нбⷭ҇ныхъ и҆ земны́хъ, и҆ преиспо́днихъ: є҆го́же
пою́ще досто́йнѡ велича́емъ.

~Ви́дѣти жела́ѧ невеще́ственнѡ лице́мъ ѿкрове́ннымъ гдⷭ҇ню сла́вꙋ, нача̑лъ
совлече́сѧ и҆ власте́й, є҆ди́но проповѣ́давъ трїѷпоста́сное бж҃ество̀.

~Возвесели́лсѧ є҆сѝ твои́мъ и҆сповѣ́данїемъ, и҆ тебѐ и҆сповѣ́да досто́йнѡ предъ
ѻ҆ц҃е́мъ сп҃съ: є҆го́же ᲂу҆молѝ, страстоте́рпче, всѣ̑мъ спасти́сѧ вѣ́рою
велича́ющымъ па́мѧть твою̀.

=Бг҃оро́диченъ:=

~Вы́шнихъ чинѡ́въ вы́шши є҆сѝ, дв҃о бцⷣе, ꙗ҆́кѡ є҆ди́на <<235>> позна́ласѧ є҆сѝ
вы́шнѧгѡ селе́нїе, бл҃гослове́ннаѧ. тѣ́мже тѧ̀ всѝ бцⷣꙋ возвѣща́емъ.

=Свѣти́ленъ. Подо́бенъ:= ~Не́бо ѕвѣзда́ми:

~И҆скꙋ́шсѧ ꙗ҆́коже зла́то ѻ҆гне́мъ и҆ мꙋ́ками, досто́инъ ꙗ҆ви́лсѧ є҆сѝ да́ръ
бг҃а вы́шнѧгѡ, всесла́вне страстоте́рпче, ѡ҆ на́съ ны́нѣ помоли́сѧ.

=Бг҃оро́диченъ:=

~Держа́внымъ твои́мъ кро́вомъ ѿ врагѡ́въ навѣ́та на́съ, чⷭ҇таѧ, твоѧ̑ рабы̑
сохранѝ невреждє́ны: тѧ́ бо стѧжа́хомъ є҆ди́нꙋ прибѣ́жище въ нꙋ́ждахъ.

=На лїтꙋргі́и прокі́менъ, гла́съ з҃:= ~Возвесели́тсѧ пра́ведникъ ѡ҆ гдⷭ҇ѣ:
=Сті́хъ:= ~Оу҆слы́ши, бж҃е, гла́съ мо́й: =А҆пⷭ҇лъ дѣѧ́нїй, зача́ло к҃ѳ.
А҆ллилꙋ́їа, гла́съ д҃:= ~Пра́ведникъ ꙗ҆́кѡ фі́нїѯъ процвѣте́тъ: =Є҆ѵⷢ҇лїе
і҆ѡа́нна, зача́ло н҃в. Прича́стенъ:= ~Въ па́мѧть вѣ́чнꙋю:

