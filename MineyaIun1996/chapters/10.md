<<126>>

=Мѣ́сѧца тогѡ́же въ і҃-й де́нь.=

=Ст҃а́гѡ свѧщенномꙋ́ченика тїмоѳе́а, є҆пі́скопа прꙋ́сскагѡ.=

=Стїхи̑ры, гла́съ д҃. Подо́бенъ:= ~Ꙗ҆́кѡ до́блѧ:

~Дѣ́тельными чищє́нїи твои́ми ꙳ ѿ земны́хъ возвы́шенъ, ꙳ ꙗ҆́кѡ ѻ҆́блакъ
ѡ҆дꙋшевле́нъ, всеблаже́нне, ꙳ гремѣ̑нїи чꙋде́съ твои́хъ, ꙳ и҆ слове́съ
стра́шными блиста̑нїи, ꙳ лю́таго низложи́лъ є҆сѝ стропти́ваго ѕмі́ѧ. ꙳
благода́ть прїѧ́лъ є҆сѝ, ѕмїє́въ плотски́хъ попали́ти, ꙳ покрыва́ломъ
бжⷭ҇твеннымъ, ꙳ врагѡ́въ, мꙋ́чениче, внꙋ́трєннѧѧ.

~Ст҃и́телю тїмоѳе́е, ꙳ прꙋ́сѧнѡвъ похвало̀, ꙳ вселе́нныѧ побо́рниче, ꙳ и҆ мі́ра
свѣти́льниче, ꙳ цр҃кве ᲂу҆добре́нїе, ꙳ вѣ́ры же́ртва свѧще́ннаѧ, ꙳ и҆
мꙋ́ченикѡвъ честно́е и҆ свѣтоно́сное <<127>> ᲂу҆краше́нїе, ꙳ молѝ, ѿ тлѝ и҆
бѣ́дъ и҆зба́витисѧ ꙳ вѣ́рою творѧ́щымъ всечестнꙋ́ю па́мѧть твою̀.

~Прекра́снꙋю ѻ҆де́ждꙋ ѡ҆мочє́нїи кро́вными, ꙳ и҆стка́лъ є҆сѝ болѣ́зньми
твои́ми, ѽ тїмоѳе́е, ꙳ ѻ҆де́ждꙋ нбⷭ҇нꙋю свы́ше, ꙳ нетлѣ́нна ѡ҆чище́нїѧ, ꙳ и҆
непрело́жныѧ жи́зни, неизрече́ннѡ воспрїѧ́лъ є҆сѝ: ꙳ ю҆́же невеще́ственнꙋ въ
вы́шнихъ носѧ̀, ꙳ ѡ҆ всѣ́хъ моли́сѧ, страстоте́рпче, ꙳ благоче́стнѡ
восхвалѧ́ющихъ тѧ̀.

=И҆́ны стїхи̑ры бцⷣы, гла́съ и҆ подо́бенъ то́йже:=

~Ѡ҆сꙋжде́нїѧ и҆зба́ви, прест҃а́ѧ бг҃оневѣ́сто, ꙳ и҆ лю́тыхъ прегрѣше́нїй, ꙳
смире́ннꙋю мою̀ дꙋ́шꙋ, ꙳ и҆ сме́рти и҆змѣнѝ моли́твами твои́ми, ꙳ и҆ да́рꙋй
ѡ҆правда́нїе полꙋчи́ти въ де́нь и҆спыта́нїѧ, ꙳ є҆́же полꙋчи́ша ст҃ы́хъ собо́ри:
꙳ покаѧ́нїемъ ѡ҆чище́на мѧ̀ пре́жде конца̀ покажѝ, ꙳ и҆ сле́зными и҆злїѧ̑нїи.

~Тꙋ́чами дх҃а прест҃а́гѡ, пречⷭ҇таѧ, ꙳ мою̀ мы́сль ѡ҆росѝ, ꙳ ꙗ҆́же ка́плю
ро́ждшаѧ хрⷭ҇та̀, ꙳ неизче́тнѡ безмѣ̑рнаѧ беззакѡ́нїѧ человѣ́кѡвъ ꙳ щедро́тами
и҆змы́вшꙋю, ꙳ и҆зсꙋшѝ и҆сто́чникъ страсте́й мои́хъ, ꙳ и҆ пото́ка мѧ̀ сподо́би ꙳
пи́щи живы́ѧ при́снѡ, ꙳ моли́твами твои́ми.

~Покаѧ́нїѧ и҆зрѧ́дное, и҆ спаси́тельное врачевство̀, ꙳ ꙗ҆́же бг҃а ро́ждшаѧ
сп҃са моего̀, ꙳ и҆ слеза́мъ то́ки, ꙳ и҆ часа̀ по́мыслъ гро́знагѡ и҆ стра́шнагѡ,
꙳ и҆ сꙋда̀ неꙋмы́тнагѡ ꙳ ты́ ми да́рꙋй и҆збѣжа́ти моли́твами твои́ми, ѽ дв҃о, ꙳
мꙋче́нїѧ тре́петнагѡ, ꙳ и҆ бжⷭ҇твеннꙋю ᲂу҆лꙋчи́ти благода́ть.

=Сла́ва, и҆ ны́нѣ:=

~Тма́ми, пречⷭ҇таѧ, ѡ҆бѣща́хсѧ, ꙳ покаѧ́нїе ѡ҆ мои́хъ сотвори́ти согрѣше́нїихъ:
꙳ но не ѡ҆ставлѧ́етъ мѧ̀ любе́зный ѕѡ́лъ мои́хъ ѻ҆бы́чай. ꙳ сегѡ̀ ра́ди тебѣ̀
вопїю̀, ꙳ и҆ припа́даю молѧ́сѧ: ꙳ ты́ мѧ, влⷣчце, и҆змѝ ꙳ такова́гѡ
мꙋчи́тельства, ꙳ наставлѧ́ющи къ лꙋ́чшымъ, ꙳ и҆ спасе́нїѧ бли́зъ сꙋ́щихъ.
<<128>>

=Крⷭ҇тобг҃оро́диченъ:=

~А҆́гнца и҆ па́стырѧ тѧ̀ ꙳ на дре́вѣ ꙗ҆́кѡ ви́дѣ, ꙳ а҆́гница ро́ждшаѧ рыда́ше,
꙳ и҆ мт҃рски тѝ вѣща́ше: ꙳ сн҃е возжелѣ́нне, ꙳ ка́кѡ на дре́вѣ кре́стнѣмъ
повѣ́шенъ є҆сѝ, долготерпѣли́ве; ꙳ ка́кѡ рꙋ́цѣ и҆ но́зѣ твоѝ, сло́ве, ꙳
пригвозди́шасѧ ѿ беззако́нныхъ, ꙳ и҆ кро́вь твою̀ и҆злїѧ́лъ є҆сѝ, влⷣко.

=Канѡ́нъ.=

=Гла́съ д҃. Пѣ́снь а҃. І҆рмо́съ:=

~Трїста̑ты крѣ̑пкїѧ, рожде́йсѧ ѿ дв҃ы, безстра́стїѧ во глꙋбинѣ̀ дꙋшѝ
трича́стное потопѝ, молю́сѧ, да тебѣ̀, ꙗ҆́кѡ въ тѷмпа́нѣ, во ᲂу҆мерщвле́нїи
тѣлесѐ побѣ́дное воспою̀ пѣ́нїе.

~Непобѣди́мꙋ крѣ́пость, неизмѣ́ннꙋ держа́вꙋ, и҆ не претво́рнꙋ ꙗ҆́кѡ и҆мѣ́ѧ
благі́й, неизрече́нною си́лою твое́ю ᲂу҆твердѝ моегѡ̀ ѧ҆зы́ка не́мощь въ
пѣ́снехъ твои́хъ, и҆ моли́твами тїмоѳе́а ᲂу҆ще́дри.

~Крѣ́постїю бг҃одѣ́льною, свѧще́ннагѡ сꙋ́щи ко́рене, и҆зрасти́лъ є҆сѝ,
сщ҃е́нный тїмоѳе́е, са́дъ, добродѣ́телей ꙗ҆ви́лсѧ є҆сѝ благоꙋкраше́нїе:
процвѣ́лъ бо є҆сѝ страда́нїй плоды̀ ѻ҆би̑льны, и҆ всѣ́хъ влⷣцѣ прине́слъ є҆сѝ.

~Оу҆ма̀ чистото́ю, и҆ дꙋшѝ свѣ́тлостїю, твои́ми кро́вными ѡ҆мочє́нїи
и҆спещре́нъ ꙗ҆́вльсѧ, бг҃оно́се тїмоѳе́е, горѣ̀ ны́нѣ ца́рствꙋеши со влⷣкою
тва́ри: и҆ ста́дꙋ твоемꙋ̀ вѣ́рою предста́лъ є҆сѝ.

=Бг҃оро́диченъ:=

~Ѡ҆дꙋшевле́нный бж҃їй и҆ пресвѣ́тлый до́мъ, бцⷣе блага́ѧ, мі́ра ра́досте, не
ѿри́ни менє̀ дале́че ѿ тебє̀: ᲂу҆ще́дри же, и҆ всѣ́хъ и҆скꙋше́нїй и҆зба́ви,
ꙗ҆́кѡ да внꙋ́трь ликꙋ́ю покро́ва твоегѡ̀.

=Пѣ́снь г҃. І҆рмо́съ:=

~Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ, зовꙋ́щи: ты̀ моѧ̀ крѣ́пость, гдⷭ҇и,
и҆ прибѣ́жище, и҆ ᲂу҆твержде́нїе.

~Съ мꙋ́чєники хрⷭ҇тѡ́вы, мꙋ́ченикъ ꙗ҆́вльсѧ свѣ́телъ, сла́вне, <<129>> во
свѧще́нницѣхъ мꙋ́дрыхъ ꙗ҆ви́лсѧ є҆сѝ свѧще́нникѡмъ ᲂу҆добре́нїе.

~Хра́мъ хрⷭ҇то́въ, премꙋ́дрости сокро́вище, дне́сь прїиди́те, вѣ́рнїи,
воспое́мъ ста́до прꙋ́сскагѡ первонача́льника.

~Съ пѡ́ты добродѣ́тельными кро́вь твою̀ растворѧ́ѧ, чи́сто, премꙋ́дре, пи́во
гдⷭ҇еви прине́слъ є҆сѝ, бжⷭ҇твенно и҆ красно̀, ѽ тїмоѳе́е!

=Бг҃оро́диченъ:=

~Мр҃і́е, мт҃и бж҃їѧ, вы́шшаѧ херꙋві̑мъ, чⷭ҇таѧ, и҆ всеѧ̀ землѝ влⷣчце, спаси́
мѧ бжⷭ҇твенными твои́ми мольба́ми.

=Сѣда́ленъ, гла́съ є҃. Подо́бенъ:= ~Собезнача́льное сло́во:

~Кро́вными тꙋ́чами напоѧ́емь, сщ҃енномꙋ́чениче гдⷭ҇ень, пло́дъ прине́слъ є҆сѝ
въ землѝ бла́зѣй се́рдца твоегѡ̀, неиждива́емꙋю пи́щꙋ, ю҆́же прїѧ́лъ є҆сѝ ѿ
бг҃а. тѣ́мже тѧ̀ мо́лимъ, и҆зба́витисѧ ѿ бѣ́дъ творѧ́щымъ па́мѧть твою̀.

=Сла́ва, и҆ ны́нѣ, пра́здника, и҆лѝ бг҃оро́диченъ:=

~Тѧ̀ приста́нище и҆ стѣ́нꙋ, и҆ прибѣ́жище, и҆ наде́ждꙋ, и҆ покро́въ, и҆
застꙋпле́нїе те́плое, ѡ҆брѣ́тше вѣ́рнїи, къ тебѣ̀ притека́емъ, и҆ вопїе́мъ
прилѣ́жнѡ, и҆ зове́мъ вѣ́рнѡ: поми́лꙋй, бцⷣе, ᲂу҆пова́ющихъ на тѧ̀, и҆ ѿ
прегрѣше́нїй и҆зба́ви.

=Крⷭ҇тобг҃оро́диченъ:=

~Крⷭ҇то́мъ сн҃а твоегѡ̀, бг҃облагода́тнаѧ, і҆́дѡльскаѧ пре́лесть всѧ̀
ᲂу҆праздни́сѧ, и҆ де́мѡнскаѧ крѣ́пость попра́сѧ. сегѡ̀ ра́ди вѣ́рнїи по до́лгꙋ
тѧ̀ при́снѡ пое́мъ и҆ благослови́мъ, и҆ бцⷣꙋ вои́стиннꙋ и҆сповѣ́дающе, тѧ̀
велича́емъ.

=Пѣ́снь д҃. І҆рмо́съ:=

~Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце пра́ведное, ста̀ въ чи́нѣ
свое́мъ, досто́йнѡ взыва́ющи: сла́ва си́лѣ твое́й, гдⷭ҇и.

~Небомꙋ́дренно житїѐ ꙗ҆́кѡ стѧжа́въ, и҆ возгремѣ̑нїи дх҃а ве́сь ѡ҆блиста́ѧ,
ѕмі́ѧ всепа́гꙋбнаго попали́лъ є҆сѝ, сла́вне, благода́тїю бжⷭ҇твенною
ᲂу҆крѣплѧ́емь.

~Видѣ́нїемъ и҆ дѣѧ́нїемъ ᲂу҆краша́емь, въ леѵі́тстѣ <<130>> ѻ҆́бразѣ,
ѻ҆рꙋ́жїемъ ѻ҆бою́дꙋ ѻ҆́стрымъ ѕмі́ѧ внꙋ́трєннѧѧ ссѣца́еши, ѽ тїмоѳе́е, хлѣ́бѡвъ
сщ҃е́нныхъ покрыва́ломъ.

~Позна́въ хрⷭ҇та̀ вели́каго а҆рхїере́а, не чꙋжде́ю кро́вїю, но свое́ю,
мꙋ́чениче, ко ѻ҆ц҃ꙋ̀ приводи́ма, ꙗ҆́кѡ собесѣ́дникъ є҆мꙋ̀, кро́вь твою̀ приносѧ̀
поже́рлъ є҆сѝ.

=Бг҃оро́диченъ:= ~Многоѻчи̑таѧ твоеѧ̀ чистоты̀ неꙋсы́пнѡ, бг҃ороди́тельнице
чⷭ҇таѧ, побѣжда́ютсѧ зрѣ́ти: си́хъ бо ꙗ҆́кѡ влⷣчца предварѧ́еши всегда̀, и҆
при́снѡ предви́диши рабы̑ твоѧ̑.

=Пѣ́снь є҃. І҆рмо́съ:=

~Ты̀, гдⷭ҇и мо́й, свѣ́тъ въ мі́ръ прише́лъ є҆сѝ, свѣ́тъ ст҃ы́й, ѡ҆браща́ѧй и҆зъ
мра́чна невѣ́дѣнїѧ вѣ́рою воспѣва́ющыѧ тѧ̀.

~Ꙗ҆́коже сѣки́ра тверда̀, ꙗ҆́кѡ си́льно ѻ҆рꙋ́жїе, къ полкѡ́мъ беззако́нныхъ
бра́нь соста́вль, побѣ́дою вѣнча́сѧ.

~Свѣти́ло дневно́е свѣтоно́сно показꙋ́етсѧ, ѡ҆зари́лъ є҆сѝ цари́цꙋ, ю҆́же во
мра́цѣ ѕло́бы скончава́ющꙋ лицѐ, сла́вне.

~Зрѧ̀ і҆́дѡльскихъ скверне́нїй смѣше́нїе, пре́далъ є҆сѝ кро́ви и҆злїѧ́телємъ,
ꙗ҆́кѡ а҆́гнѧ себѐ, блаже́нне, и҆ же́ртва бг҃ꙋ прине́слсѧ є҆сѝ.

=Бг҃оро́диченъ:=

~Чтⷭ҇аѧ голꙋби́це, моли́твъ твои́хъ крилѣ̑ на рабы̑ твоѧ̑, и҆̀же въ мі́рѣ, и҆
покро́въ просте́рши, дв҃о, не пре́зри и҆ менє̀.

=Пѣ́снь ѕ҃. І҆рмо́съ:=

~Пожрꙋ́ ти со гла́сомъ хвале́нїѧ, гдⷭ҇и, цр҃ковь вопїе́тъ тѝ, ѿ бѣсо́вскїѧ
кро́ве ѡ҆чи́щшисѧ, ра́ди ми́лости ѿ ре́бръ твои́хъ и҆сте́кшею кро́вїю.

~Возвесели́сѧ вселе́ннаѧ дне́сь, ра́дꙋющисѧ ѡ҆ па́мѧти твое́й, блаже́нне:
просвѣща́еши бо свы́ше чꙋде́съ зарѧ́ми дꙋ́шы пою́щихъ тѧ̀.

~Ꙗ҆ви́лсѧ є҆сѝ ны́нѣ не на землѝ сꙋ́щей трапе́зѣ слꙋжи́тель, но въ нбⷭ҇наѧ
входѧ̀, пита́ешисѧ на трапе́зѣ неизрече́ннѣй, въ не́йже пода́ждь и҆ на́мъ твою̀
пи́щꙋ и҆ наслажде́нїе. <<131>>

~Зако́ннѡ сщ҃е́нный по́двигъ творѧ̀, со дерзнове́нїемъ, бг҃омꙋ́дре, царѧ̀
безꙋ́мїе и҆зѡбличи́лъ є҆сѝ, и҆ і҆́дѡльскаѧ разори́лъ є҆сѝ трє́бища, тїмоѳе́е.

=Бг҃оро́диченъ:=

~Пое́тсѧ гла́сы а҆́гг҃льскими, бг҃оневѣ́сто, тво́й сн҃ъ, всѣ́хъ зижди́тель, и҆
бг҃ъ сы́й пре́жде вѣ̑къ, и҆ съ ни́мъ ᲂу҆́бѡ ца́рствꙋющи, спаси́ мѧ, влⷣчце.

=Пѣ́снь з҃. І҆рмо́съ:=

~Въ пе́щи а҆враа́мстїи ѻ҆́троцы персі́дстѣй, любо́вїю благоче́стїѧ па́че,
не́жели пла́менемъ ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ сла́вы
твоеѧ̀, гдⷭ҇и.

~Достодо́лжнѡ въ добродѣ́телехъ бога́тное тѧ̀ сокро́вище, вѣнча́етъ пре́жде
страда́нїй, благода́ть бг҃одѣ́льнаѧ, и҆ чꙋде́сными дарова̑нїи просвѣща́ющи,
свѣ́тла въ ми́рѣ совершѝ.

~Ѻ҆рꙋ̑жна прещє́нїѧ, и҆ ѻ҆гненѡ́сна пла́мене, мꙋ́чениче, зрѧ̀, вѣ́рою
воѡрꙋжи́въ ᲂу҆́мъ тво́й и҆ дꙋ́шꙋ, и҆ безбоѧ́зненнымъ ра́зꙋмомъ хрⷭ҇та̀
проповѣ́далъ є҆сѝ, твоего̀ содѣ́телѧ и҆ зижди́телѧ, и҆ гдⷭ҇а.

=Бг҃оро́диченъ:=

~Ты̀ держа́щаго дла́нїю всѧ́чєскаѧ, мт҃и бж҃їѧ, внꙋ́трь во чре́вѣ и҆мꙋ́щи
бг҃олѣ́пнѡ, соблюда́еши зовꙋ́щыѧ: бл҃гослове́нна ты̀ въ жена́хъ є҆сѝ,
пренепоро́чнаѧ.

=Пѣ́снь и҃. І҆рмо́съ:=

~Рꙋ́цѣ распросте́ръ данїи́лъ, львѡ́въ зїѧ̑нїѧ въ ро́вѣ затчѐ, ѻ҆́гненнꙋю же
си́лꙋ ᲂу҆гаси́ша, добродѣ́телїю препоѧ́савшесѧ, благоче́стїѧ рачи́тели ѻ҆́троцы,
взыва́юще: бл҃гослови́те, всѧ̑ дѣла̀ гдⷭ҇нѧ, гдⷭ҇а.

~Си́лою бжⷭ҇твенныѧ вѣ́ры ᲂу҆крѣ́пльсѧ, мꙋ́дре тїмоѳе́е, но́въ показа́лсѧ є҆сѝ
ꙗ҆́коже данїи́лъ на́мъ, ѕмі́ѧ низлага́ѧ всегꙋби́тельнаго, и҆ на высотѣ̀
предста́въ зове́ши, поѧ̀ при́снѡ: бл҃гослови́те, всѧ̑ дѣла̀ гдⷭ҇нѧ, гдⷭ҇а.

~Внꙋ́трь, ꙗ҆́кѡ ра́бъ свѧще́нный, гдⷭ҇а твоегѡ̀ ра́дости бы́лъ є҆сѝ: ты́ бо
тала́нтъ, сла́вне, вѣ́ры, болѣ́зньми <<132>> твои́ми и҆зрасти́лъ є҆сѝ
многосꙋгꙋ́бѡ, страда̑нїи и҆ чꙋдесы̀, взыва́ѧ: благослови́те, всѧ̑ дѣла̀ гдⷭ҇нѧ,
гдⷭ҇а.

~Недꙋ́ги ѿгонѧ̀ человѣ́кѡвъ пома̑занїи твои́ми, бл҃гоꙋха́еши, премꙋ́дре, дꙋ́шы,
си́льнымъ твои́мъ дарова́нїемъ, болѣ́зней ѿе́млеши ꙗ҆́звы, и҆ ѿ дꙋхѡ́въ
лꙋка́выхъ и҆збавлѧ́еши при́снѡ вопїю́щыѧ: благослови́те, всѧ̑ дѣла̀ гдⷭ҇нѧ,
гдⷭ҇а.

=Бг҃оро́диченъ:=

~Ꙗ҆́кѡ сла́венъ вѣне́цъ є҆стество̀ прїѧ́тъ, бж҃е́ственнымъ рождество́мъ
твои́мъ, врагѡ́въ на бра́ни ᲂу҆́бѡ да́рꙋй побѣди́телю бы́ти мѝ, твои́хъ
дарова́нїй свѣ́тлымъ вѣнце́мъ вѣнча́тисѧ, и҆ взыва́ти: бл҃гослови́те, всѧ̑ дѣла̀
гдⷭ҇нѧ, гдⷭ҇а.

=Пѣ́снь ѳ҃. І҆рмо́съ:=

~Є҆́ѵа ᲂу҆́бѡ недꙋ́гомъ преслꙋша́нїѧ клѧ́твꙋ всели́ла є҆́сть: ты́ же, дв҃о
бцⷣе, прозѧбе́нїемъ чревоноше́нїѧ мі́рови бл҃гослове́нїе процвѣла̀ є҆сѝ. тѣ́мъ
тѧ̀ всѝ велича́емъ.

~Ви́дѣхомъ пресла̑внаѧ въ тебѣ̀, тїмоѳе́е бг҃оно́се, вои́стиннꙋ чꙋдеса̀:
и҆сточа́етъ бо моще́й твои́хъ ра́ка и҆сцѣле́нїй и҆сто́чники на́мъ, и҆
ᲂу҆ставлѧ́етъ недꙋ́гѡвъ болѣ̑зни: тѣ́мже чтꙋ́ще тѧ̀ сла́вимъ.

~Ве́сь ликꙋ́ѧ вои́стиннꙋ, тїмоѳе́е, со а҆́гг҃льскими во́инствы, ра́дꙋѧсѧ съ
мꙋ́ченическими собѡ́ры, и҆ поѧ̀ со свѧще́нными чи̑ны, молѝ непреста́ннѡ гдⷭ҇а,
спастѝ вѣ́рою хва́лѧщыѧ тѧ̀.

~Пѣ́нїй и҆ моле́бъ гла́сы ᲂу҆слы́ши, мꙋ́чениче хрⷭ҇то́въ всече́стне, вонмѝ къ
жела́нїю и҆ любвѝ, и҆ воззрѝ во гнѣ́вѣ непобѣди́момꙋ: и҆ свы́ше покро́въ тво́й
да́рꙋй, всѣ̑мъ вѣ́рою хва́лѧщымъ тѧ̀.

=Бг҃оро́диченъ:=

~Возвы́си благода́ть твою̀, чⷭ҇таѧ, возвели́чи моли́твꙋ, и҆ приведѝ чи́ны
а҆́гг҃льскїѧ ко влⷣцѣ, ли́ки а҆пⷭ҇лъ и҆ прⷪ҇рѡ́къ, и҆ всѧ̑ пра́ведники съ
мꙋ́чєники, ꙗ҆́кѡ да спасе́мсѧ чтꙋ́щїи тѧ̀.

